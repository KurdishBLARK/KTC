

بەیەكداچوون – لادان – جەمسەرگرى – پەرشبوونەوە - شەبەنگەكان 
Interference – Diffraction – Polarization – Scattering of Light - Spectra




بـەشــى نـۆیـەم
بەیەكداچوون – لادان – جەمسەرگری – پەرشبوونەوە – شەبەنگەكان

( 1 – 9 ) بەیەكداچوون   Interference
پێشەكی / پێشـتر باسی رۆیشتنی رووناكی بەهێلی ڕاسـت و دانەوەی رووناكی لەسنووری دووناوەندەوە و شكانەوەی رووناكی هەر كاتێك خێرایی یەكەی بگۆڕێت كراوە ئەم دیاردانە دەتوانرێت لەسەر بنچینەی شەپۆلە بیردۆزی رووناكی لێك بدرێنەوە، بەهەر حالأ ئەگەر وادابنرێت كەرووناكی سروشتی شەپۆلی یە پێویستە هەریەك لەدیاردەی بەیەكداچوون و لادانیش لەرووناكی دا چاوەڕوانی ڕوودانیان بكرێت .
لەنێوان ئەو زانایانەی كەلەزووەوە هەڵساون بەتاقیكردنەوەكان بۆ لێكۆلینەوە لەسروشتی رووناكی نیوتن و هویگنز بوون . ئەم دوو زانایە لەئەنجامی هەمان تێبینی كردنیان گەیشتن بەدووئەنجامی پێچەوانە دەربارەی سروشتی رووناكی ، لەبەرئەوەی هویگنز  نەیتوانی بۆ بینینی دیاردەی بەیەكداچوون و لادان لەرووناكیدا سەربكەوێت ، ئەمە وای لەنیوتن كرد زۆرتر سووربێت لەسەر ئەوە كەرووناكی پێویستە سیفەتی تەنۆلكەیی هەبێت . هەرچەندە، تاقیكردنەوەكانی بەیەكداچوون و لادان بۆ زاناكان لەو سەردەمەدا ئاشكرانەبوو بوو ، بەڵام هویگنز سوور بوو لەسەر ئەوەی كەدیاردەی دانەوە و شكانەوەی رووناكی بەهۆی شەپۆڵە بیردۆز چاكـتر لێكدەدرێتەوە نەك بەهۆی ووردیلەبیردۆز . دوای ماوەیەكی زۆر، دوای سەد ساڵ زانای بەناوبانگ تۆماس یۆنگ لەساڵی ( 1801 )دا تاقیكردنەوەیەكی بەجێهێنا تیایدا دیاردەی بەیەكداچوونی رووناكی پیشاندا . ئەم ڕاسـتیەی كە رووناكی سیفەتی بەیەكداچوونی هەیە باشترین بەڵگەیە كە ووزەی درەوشاوە بەرێگای جووڵەی بەشەپۆڵ بڵاودەبێتەوە ، بەهۆی تاقیكردنەوەی ئامادەكراو بۆ بەیەكداچوونی رووناكی دەتوانرێت بەووردی درێژە شەپۆڵی رووناكی پێبپیورێت ، یان دووری پێ بپیورێت .

( 2 – 9 ) تاقیكردنەوەی یۆنگ (بەیەكداچوون بەهۆی دوو درزەوە ) 
لەوێنەی ( 1 – 9 )دا  (s) درزێكی تەسكە و لەپشتەوەی سەرچاوەیەكی رووناكی تاك ڕەنـگ هەیە وە  s1 , s2 دوودرزی تەسكی تەریبن بەدرزی (s) ، زنجیرەیەك لەبەرەی شەپۆلی دوایی یەك كەلەدرزی (s)ەوە بەرەو درزی  s1 , s2 دەڕۆن ، نیوە بازنەكان، بەرەكانى شەپۆڵی رووناكی بەزۆرترین تونـدی (سەری شەپۆلأ ) دەنوێنن ، بەڵام ئەو بەرانەى شەپۆڵ كەكەمترین توندى رووناكى دەنوێنن
 (بنى شەپۆڵ) دەكەونە ناوەڕاستى نێوان نیوەبازنەكان لەوێنەكەدا پیشان نەدراون. بەپێی دەستووری هۆیگنز هەریەك لەدوودرزی  s1 , s2 دادەنرێت بەسەرچاوەیەكی نوێ بۆ بڵاوكردنەوەی رووناكی . شەپۆڵەكان بەهەمان ڕەوگە لـێیانەوە دەردەچـن، لەو ناوچەی دەكەوێتە ئەودیوی دوودرزەكەوە لەهەندێ شوێنەكانی دا دوو شەپۆڵە دەرچووەكـە یەكـترى بەهێز دەكەن و بەیەكداچوونی دروستكەر ڕوودەدات و شوێنەكە رووناك دەبێت و لەهەندێ شوێنی تردا دوو شەپۆڵە دەرچووەكە یەكـتری بێهێز دەكەن و بەیەكداچوونی لەناوبەر ڕوودەدات و شوێنەكە تاریك دەبێت، بۆیە ئەگەر شاشەیەك بەستوونی لەرێگای ئەو رووناكی یە دابنرێت كە لەدوو درزەكەوە دەردەچـن ، ئەوا زنجیرەیەك لەشریتی رووناك و تاریك لەسەر شاشەكە دەبینین پـێیان دەووترێت بـرژۆڵـەكانی بەیەكداچوون . وێنەى ( 2 – 9 ) .




بەو شوێنە رووناكـەی دەكەوێتە ناوەڕاسـتی بـرژۆڵـەكان دەووترێ بـرژۆڵـەى رووناكی ناوەڕاسـت ، وە بەو دوو بـرژۆڵـە رووناكەی دەكەوێتە ئەم لاو ئەولای بـرژۆڵـەی ناوەڕاسـت پێیان دەووترێت بـرژۆڵـەی رووناكـى پلەی یەكەم ئینجا بـرژۆڵـەی رووناكـى پلەی دووەم .... هتد . بڕوانە وێنەی ( 2 – 9 ) .
لەوێنەی ( 3 – 9 ) هێلكاری رێڕەوی شەپۆلەكانی لەدوودرزەكەوە دەردەچن ڕوون دەكاتەوە . وەخاڵی ( p ) خاڵێكە لەسەر شاشەكە . شوێنی خاڵی( p ) رووناك دەبێت یان تاریك دەبێت بەپێی ئەم مەرجانەی خوارەوە :
1-	بۆ بـرژۆڵـە رووناكـەكان : جیاوازی رێڕەوی ئەو دوو زنجیرە شەپۆڵە هاوبارەی لەدوو درزی
 s1 , s2 دەردەچن بۆ شوێنە رووناكەكان .
          BQ = 0λ                 بۆ بـرژۆڵـەی رووناكـى ناوەڕاسـت
BQ = 1λ                           بۆ بـرژۆڵـەی رووناكـى پلەی یەكەم
          BQ = 2 λ                 بۆ بـرژۆڵـەی رووناكـى پلەی دووەم
          BQ = n λ                 بۆ بـرژۆڵـەی رووناكـى پلەی نوونی n = 0 , 1 , 2 , 3 ,….. 
2-	بۆ بـرژۆڵـە تاریكــەكـان : جیاوازی رێڕەوی ئەو دوو زنجیرە شەپۆڵە هاوبارەی لە دوو درزی s1 , s2دەردەچن بۆ شوێنە تاریكەكان .


		 		          
دەتوانرێت بەهۆی تاقیكردنەوەی بەیەكداچوون ، بەهۆی دوو درزەوە درێژی شەپۆڵی رووناكی بەم هاوكێشەیەى خوارەوە بپێـورێت :


λ = درێژی شەپۆلی ئەو رووناكی یەی لەتاقیكردنەوەكە بەكارهاتووە .
d   = دووری نێوان دوودرزەكە .
Yn = دووری بـرژۆڵـەی رووناكی پلەی نوونی لەبـرژۆڵـەی ناوەڕاسـت لەسەر شاشە .
n   = پلەی بـرژۆڵـەی رووناك .
x   = دووری نێوان دوودرزەكەو شاشە .

لەم پەیوەندیەی سەرەوە دیاردەكەوێت كە ( λ    Yn) :
واتە دووری هەر بـرژۆڵـەیەكی رووناك لەوێنەی ناوەڕاسـتدا لەسەر شاشەكەدا، دەوەستێتە سەر درێژی شەپۆڵ بۆیە بۆ نموونە پلەی یەكەمی ڕەنـگی سوور ناكەوێتە سەر وێنەی پلەی یەكەمی ڕەنـگی شین . جا لەبەر ئەوە كاتێك دوو درزەكە بەرووناكی سپی رووناك دەكرێتەوە ، ئەوا وێنەی ناوەڕاسـت سپی دەبێت بەڵام وێنەی پلەكانی تر بەشێوەی شەبەنگ دەبێـت هەر حەوت ڕەنـگەكەی لەهەر پلەیەكى پرژۆڵە رووناكەكان دەردەكەوێت (دووریان لە وێنەى ناوەڕاست, بەجۆرێك ریز دەبن لەكورترین درێژى شەپۆڵ بەرەو زۆرترین ).
نـمــوونــە : دوو درز ( 1mm ) لەیەكـتری دوورن . رووناكیەكی سوور دەكەوێتە سەریان ئەگەر دووری نێوان وێنەی ناوەڕاسـت، وێنەی پلەی پێنجەم لەسەر شاشە ( 9.3mm ) بێت و شاشەكەش
 ( 3m ) لەدوو درزەكەوە دووربێت ، ئایا درێژی شەپۆڵی ئەم رووناكیە چەندە ؟ 
شـــیـكـار : 
 






( 3 – 9 ) لادانی روونـاكـی  Diffraction
رووناكی لەناوەندی چوونیەكدا بەهێلی ڕاسـت دەڕوات ، بەڵام ئاڕاسـتەكەی دەگۆڕێت (دەچەمێتەوە) كاتێك ناوەندەكەی دەگۆڕێت یان كاتێك سیفەتەكانی هەمان ناوەندەكە دەگۆڕێت . لەئەنجامدا دیاردەی شكانەوە و دانەوە تێبینی دەكەین ، وەبە تێبینیكردنى وورد بۆمان ڕوون دەبێتەوە كەچەمانەوەیەكی تری رووناكی هەیە ئەویش بەدەوری بەربەستەكانەوە ڕوودەدات، بەبڵاوبوونەوەی رووناكی بەسەر ئەو ناوچەی كەدەكەوێتە پشت بەربەستێكەوە دەگوترێ لادان . لادانی رووناكیش بەپێی دەستووری هۆیگنز ڕوودەدات ،كەبریتی یە لەدیاردەیەكی بەیەكداچوون ، هەربەربەستێك بخرێتە رێگای تیشكێكی رووناكی كەلەسەرچاوەیەكی خاڵی یەوە دەردەچێت ،وە لەبارودۆخێكی گونجاودا بێت،ئەوا دیاردەی لادانی رووناكی لـێ ڕوودەدات  كون ، درز ، وایەر ، لێواری تیژ ، نموونەن لەسەر ئەم جۆرە بەربەستانە ، كاتێك لێوارێكى تیژ وەك لێواری مـووس بەرووناكى یەكی تاك ڕەنـگ لە سەرچاوەیەكی شێوە خاڵی یەوە رووناك دەكرێتەوە ، ئەوا سێبەرەكـەی ئەندازەیی نابێت . لەبەرئەوەی هەندێك رووناكی بەدەوری لێوارەكەیدا دەچەمێتەوە بۆ ناو سێبەرە ئەندازەییەكە بۆیە سێبەرەكە بەچەند هێلێكی تاریك و رووناك سنووردار دەبێت . كەهۆیەكەی دەگەڕێتەوە بۆ دیاردەی لادانی رووناكی .













درزەكـی لادانThe Diffraction Grating  
رێگای بەیەكداچوون بەهۆی دوو درزەوە بۆ پێوانی درێژی شەپۆلأ زۆر ووردنیە چونكە برژۆڵە رووناكەكان فراوانن و توندی رووناكیان كەمە . بەڵام بەزیادكردنی ژمارەی درزەكان دەبینین كەبرژۆلەكان تەسك تردەبن و توندیشیان زیاتر دەبێت ، جا بۆ پێوانی درێژی شەپۆل بەووردی دەزگایەك بەكار دەهێنین كە پێی دەووترێ درزەكی لادان . درزەكی لادانی تێپەڕكەر دروست دەكرێت بەڕاكێشانی ژمارەیەكی زۆر لەهێلی رووناكی گری تەریب بەیەك و دووری یەكسان لەیەكتری لەسەر ڕووی تەبەقێكی شووشەیی بەهۆی نوكێكی تیژ لەئەڵمـاس . هێڵە هەڵكەندراوەكان رێ لەرووناكی دەگرن و لەڕاستیدا ناوچەكانی نێوانیشیان كاری درز دەكەن و رووناكی بەناویاندا تێپەڕدەبێت. لەهەندێ درزەكی لاداندا ژمارەی درزەكان لەهەر سانتیمەترێكدا دەگاتە چەند هەزار درز ، بەژمارەی درزەكان لەیەكەی درێژی دا دەووترێ پلەی درزەكی لادان . وە بەماوەی نێوان دوودرزی دوای یەك دەووترێ نەگۆڕی درزەكی لادان ( D ) .

كەواتە :
درزەكی لادان بەكاردێت بۆ :
1-	پێوانی درێژی شەپۆلی رووناكی .
2-	دەستكەوتنـی شەبەنگ .    
لەوێنەی ( b4 – 9 )دا تەریبە گورزەی رووناكی یەكی تاك ڕەنـگ دەكەوێتە سەر درزكێكی لادان . لەهەر درزێكەوە رووناكیە تێپەڕبووەكە بۆ هەموولایەكدا بڵاودەبێتەوە ، ئەو شەپۆڵانەی لەدرزە تەنیشت یەكەكانەوە دەردەچن لەهەمان ڕەوگە دادەبن . لەچەند ئاراستەیەكی دیاریكراودا ئەو شەپۆلانە یەكتری بەهێز دەكەن و بەیەكداچوونی دروستكەر لەنێوانیاندا ڕوودەدات بۆیە ئەم شوێنانەی دەكەوێتە سەر درێژایی ئەم ئاڕاستانە رووناك دەبێت ، كەچی لەچەند ئاڕاستەی تردا شەپۆلە دەرچـووەكان یەكتری لەناودەبەن و بەیەكداچوونی لەناوبەر ڕوودەدات و شوێنەكانی ئەم ئاڕاستانەش تاریك دەبن بۆیە لەئەنجامدا برژۆڵەی رووناك و تاریك دەبینرێت .








گریمان بەئاڕاستەیەكی دیاریكراو تیشكە تەریبە دەرچووەكان گۆشەی ( nθ ) لەگەلأ ستوون لەسەر درزەكەكـە ( ho ) دروست دەكەن و دەگەن بەخاڵی ( p ) لەسەر شاشەیەك كە لەبەردەم درزەكە دانراوە ، ئەگەر تیشكی ( bp ) دووری ( 1λ ) زیاتر لەتیشكی ( ap ) ببڕێت لەئەنجامدا ئەو شەپۆلانەی لەم دوو درزی تەنیشت یەكەوە ( b,a ) دەردەچن دروستكەرانە لەخاڵی (P )بەیەكترى  دادەچن و شوێنەكە رووناك دەبێت ، هەر بەم پێیە ئەوا جیاوازی ڕێڕەوی ئەو تیشكانەی لەهەموو درزەكانی ترەوە ( c ،h، e ، f ، ... ) دەردەچن لەچاو ڕێرەوی ( ap ) دەكاتە ( 2λ ، 3λ ، ....)، بۆیە هـەموو ئەو شەپۆلانەی لە درزەكانەوە دەردەچن لەخاڵی (p)دا دروستكەرانە بەیەكتری دادەچن و خاڵەكـە روونـاك دەبێت .
بەشێوەیەكی گشتی برژۆلەی رووناكی ناوەڕاست لەهەموو برژۆلەكانی تر بریقەدارتر دەبێت . وە بۆ برژۆلەكانی تر كەبەگۆشەی (nθ) لەستوونی ( ho ) لارە لەوانەیە خاڵی ( p ) برژۆڵەی رووناك یان برژۆڵەی تاریك  بێت . ئەمە ڕادەوستێتە سەر جیاوازی ڕێڕەوی هەردوو شەپۆلی دەرچوو لەدوو درزی تەنیشت یەكەوە، ئەگەر جیاوازی ڕێڕەوەكەیان بكاتە ژمارەیەكی تەواو لەدرێژی شەپۆل ئەوا برژۆلەكە ( خاڵی p ) رووناك دەبێت ( بەیەكداچوونەكـە دروستكەر دەبێت ) وە ئەگەر جیاوازی ڕێڕەوەكەیان بكاتە ژمارەیەكی تاك لەنیوەی درێژی شەپۆل ئــەوا برژۆلەكە ( خاڵی  p ) تاریك دەبێت
 ( بەیەكداچوونەكـە لەناوبەر دەبێت ). هاوكێشەی درزەكی لادان بەم جۆرە دەبێت بۆ پرژۆڵە رووناكەكان : 
λ  =                                                                                
 
λ = درێژى شەپۆڵى رووناكى بەكارهێنراو
D=  نەگۆڕی درزەكی لادان كەدەكاتە هەڵگەڕاوەی ژمارەی درزەكان لەیەكەی درێژی دا ( واتە هەلگەڕاوەی پلەی درزەك ) .    
n = پلەی برژۆڵـەی رووناك .
nθ= گۆشەی لادانی رووناكی بۆ برژۆڵـە رووناكی پلەی نوون .
ئەگەر درزەكێكى لادان بەرووناكی سپی رووناك بكرێتەوە ئەوا وێنەی ناوەڕاست سپی دەبێت ، بەڵام وێنەی پلەكانی تر شیتەلأ دەبێت بۆ ڕەنـگەكان ، ڕەنـگی سوور زۆرتر تووشی لادان دەبێت لەچاو ڕەنـگی بنەوشەیی ، چونكە بڕی لادانی شەپۆلەكە بەندە بە درێژی یەكەیەوە . ئەو ڕەنـگانەی لەڕووی پەپكەی CD دەبینرێت لەئەنجامی شیتەڵبوونی رووناكیە بەهۆی دیاردەی لادان بەدرزەكی دەرەوەی رووناكی( محـزز عاكـس للچو‌و )  دیـاردەكەوێت .
نـمــوونـە : گـۆشــەلادانـی وێنــەی پلــەی دووەم كەبەهۆی درزەكێكی لادانەوە دروست بووە دەكاتە (˚30) ئەگەر پلەی درزەكەكە ( 5000 Lines /cm ) بێت ، ئایا درێژی شەپۆڵی ئەو رووناكیەی بەكارهێنراوە چەندە ؟ 

شـــیـكـار : 











( 4 – 9 ) بەیەكداچوون لەچینەتەنكەكانـدا   Interference in Thin flims
هەندێك جار پەلەزەیتی سەرئاوكەوتوو ڕەنـگاوڕەنـگ دیاردەكەوێت ، هۆی ئەمەش دەگەڕێتەوە بۆ بەیەكداچوون لەنێوان شەپۆلەكانی رووناكی سپی ئەوانەی لەڕووی پێشەوە و ئەوانەی لەڕووی پشتەوەی چینەتەنكەكان دەدرێتەوە ڕوودەدات .
ئەگەر دەمی پەرداغێكی شووشە وەربگێرینە ناو قاپێك گیراوەی سابوونی تێدابێت، ئینجا بەلاری پەرداغەكە دەربهێنین دەبینین چینێكی تەنك لەسابووناوەكە دەمەكەی داپۆشیوە .
ئێستا ئەگەر چینەكە بە رووناكی سپی رووناك بكرێتەوە دەبینین چینەكە بەگورزەی تەریبی ڕەنـگاوڕەنـگ بەڕەنـگەكانی شەبەنگی خۆر دیاردەكەوێت .
وەئەگەر چینەكە بەرووناكی تاك ڕەنـگ رووناك بكرێتەوە دەبینین چینەكە بەگورزەی تەریبی رووناك بەڕەنـگەكە و تاریك دەردەكەوێت .بۆ نموونە ئەگەر لەوحێكی شووشەی سوور لەرێگای رووناكی یە سپی یەكە دابنێین دەبینین چینە تەنكەكە بەگوورزەی سوورو تاریك یەك بەدوای یەك دەردەكەوێت .
لێكدانەوەی چۆنیەتی پەیدابوونی برژۆلەكانی بەیەكداچوون لەچینەتەنكەكان ئەمەیە ...، لەئەنجامی بەیەكداچوون لەنێوان ئەو شەپۆلانەی لەڕووی پێشەوەی چینەكە و لەڕووی پشتەوەی چینەكە دەدرێنەوە ڕوودەدات .ئەگەر هەردوو دیوی چینەكە هەوابێت و بڕگەكەشی بەشێوەی پواز بێت وەك لەچینە تەنكە سابووناوەكەی دەمی پەرداغەكەی داپۆشیوە كاتێك بەلاری رادەگیرێت وێنە (5-9a ) . ئەوا :
1- ڕووی چینەكە رووناك دەبێت و بەیەكداچوونی دروستكەری لـێ ڕوودەدات لەو ناوچانەی 
                                                           واتە ژمارەی تاك لەچواریەكی درێژی شەپۆلی رووناكی لەناو ماددەی چینەكەدا .
2- ڕووی چینەكە تاریك دەبێت و بەیەكداچوونی لەناوبەری لـێ ڕوودەدات  لەو ناوچانەی
                                                             واتە سفر و ژمارەی جووت لەچواریەكی درێژی شەپۆلی رووناكی لەناو ماددەی چینەكە و. 
n = هاوكۆلكەی شكانەوەی ماددەی چینە تەنكـەكــە . وێنـەی ( 9-5b ) .











 



     






جــەمـسـەرگــری    Polarization
دیاردەی بەیەكداچوون ئەوە دەسەڵمێنێت كە سروشتی رووناكی شەپۆڵی یە . بـەڵام بەڵگەی ئەوە نیە كە ئایا شەپۆڵەكانی رووناكی درێژڕەون یان پانڕەون . لەڕاستیدا ئەو دیاردەیەی كە دەسەلمێنێت رووناكی شەپۆڵەكانی پانڕەون بریتیە لەدیاردەی جەمسەرگری . 
كاتێك سەرێكی پەتێكی درێژ بەخاڵێكی جێگیر دەبەستین وە سەرەكەی تری تەنها بەرەو سەر و خوار دەلەرێنینەوە . شەپۆڵێكی پانڕەو لەدەستمانەوە بەناو پەتەكە بەرەو دیوارەكە دەڕوات وێنەى
 (9-6a,b) . بەم جۆرە شەپۆڵە دەووترێ شەپۆڵێكی جەمسەرگیراو ، چونكە تەنۆلكەكانی پەتەكە تەنها لەیەك ڕووتەختدا دەلەرێنەوە بەئاڕاستەی ستوون لەسەر ئاڕاستەی رۆیشتنی شەپۆڵەكە ئەم ڕووتەختەش لە وێنەكەدا شاووڵـیە (a) یان ئاسۆییە (b) . پێێ دەووترێ ڕووتەختی جەمسەرگری شەپۆڵەكە .









ڕووتەختی جەمسەرگری ،ئەو ڕووتەختەیە كەدیاری دەكرێت بەئاڕاستەی لەرینەوەى تەنۆلكەكانی ناوەندەكە و ئاڕاستەی بڵاوبوونەوەی شەپۆڵەكە .وێنەى (9-6c)





شەپۆڵەكانی رووناكی بریتین لەبوارێكی كارەبایی لەرەلەركەر وە بوارێكی موگناتیسی لەرەلەركەر لەسەر یەكتری ستوونن وە هەردووكیان لەسەر ئاڕاستەی بڵاوبوونەوەی شەپۆڵەكە ستوونن، ئەو شەپۆڵەكارۆموگناتیسی یەی لەهەوایی ( aerial ) ئێستگەی پەخشكردنی رادیۆیی دەردەچێت شەپۆلێكی جەمسەرگیراوە ، چونكە لەرینەوەی بواری كارەبایی شەپۆڵەكە تەنها لەیەك رووتەختدایە ، وە ئاڕاستەی لەرینەوەی بوارەكە ستوونە لەسەر ئاڕاستەی رۆیشتنی شەپۆلەكە بەم ڕووتەختەش دەووترێ ڕووتەختی جەمسەرگری شەپۆڵەكە .
كەواتە ڕووتەختی جەمسەرگری شەپۆلێكی كارۆموگناتیسی ( شەپۆلەكانی رووناكیش دەگرێتەوە) بریتیە لەو ڕووتەختەی بەئاڕاستەی لەرینەوەی بواری كارەبایی و ئاڕاستەی بڵاوبوونەوەی شەپۆلەكە دیاری دەكرێت . وێنەى ( 7 – 9 ) .









ئەو رووناكیەی لەسەرچاوە سروشتیەكانەوە دەردەچێت جەمسەرنەگیراوە ، چونكە بێكۆتا ڕووتەختی لەرینەوەی تێدایە . كەلەئەنجامی لەرینەوەی هەڕەمەكی ئـەلـكـترۆنی گەردیلەی سەرچاوەكانەوە پەیدادەبن . كەتیایدا هەرئـەلـكـترۆنێكی لەراوە كاری هەوایەكـی بچووك دەكات .هەروەك گوتمان رووناكی بریتیە لە لەرینەوەی دوو بوار ، كارەبایی و موگناتسی . ئەگەر بۆت كرا سەیری ئەو رووناكیە بكەیت كەبەرەو تۆ دێت ئەوا تێبینی دەكەیت كەبوارە كارەباكان لەزۆر ئاراستەدا دەلەرنەوە وێنە      ( 9-8a ) . وە رووناكیەكە جەمسەرنەگیراوە . وەكاتێك دەلێین رووناكیەكە جەمسەرگیراوە ئەگەر وای لـێبكرێت تەنها لەیەك ڕووتەختدا بوارەكارەبایی یەكەی بلەرێتەوە . وێنەى ( 9-8b ) .








ئاڕاستە لارەكانی لەرینەوەی بواری كارەبایی بۆ دووپێكنەری ستوون لەسەر یەكتری شیتەلأ دەكرێن بڕوانە وێنەی ( 9-9a )بڕگەی تیشكێكی رووناكی جەمسەرنەگیراو پیشان دەدات ،وە وێنەی (9-9b,c) بڕگەی تیشكێكی رووناكی جەمسەرگیراو پیشان دەدات .
















بەیەكێك لەم رێگایانەی خوارەوە رووناكی جەمسەرگیراو دەست دەكەوێت :
1- جەمسەرگری بەهەڵمژینی هەلبژێردراو .
2- جەمسەرگری بە دانەوە .
3- جەمسەرگری بە شكانەوەی دوولۆ .
4- جەمسەرگری بە پەرشبوونەوە .

جـەمسەرگری بەرێگای هەڵمژینی هەڵبژێردراو   Selective Absorption
هەندێ ماددە هەن وەك بەللورەی تۆرمالین ، كاتێك گورزەیەكی رووناكی جەمسەرنەگیراوی دەكەوێتە سەر ئەوا ئەم بەللورە ووزەی یەكێك لەدووپێكنەرە ستوون لەسەریەكی لەرینەوەی بواری كارەبا هەڵدەمژێت و ڕێگا بەتێپەڕبوونی پێكنەرەكەی تر دەدات بۆیە كاتێك رووناكی لەبەللورەكەوە دەرچێت لاواز و جەمسەرگیراو دەبێت و ڕەنگەكەشی سەوز دەبێت ( بەگوێرەی بەللورەی تۆرمالین ) بەم دیاردەیە دەووترێ هەڵمژینی هەڵبژێردراو یان ( جووت ڕەنگی Dichromatic ) بڕی توندی رووناكی هەڵمژراویش بەندە لەسەر ئەستووری و جۆری بەللورەكە.
بەم بەللورەی هەڵدەستێ بەجەمسەرگرتنی رووناكی دەووترێ ( لەوحی جـەمسەرگــر  Polarizer ) 
بەو رووتەختە تەریبانەى لەناو بەللورەكەدا كەبواری كارەبایی رووناكیە جەمسەرگیراوەكە تیایاندا دەلەرێتەوە دەووترێ ڕووتەختی جەمسەرگری بەللورەكـە Plane of polarization  . وێنەى ( 9-10 ) .










لەساڵی 1852دا دۆزرایەوە كەبەللورەی یۆدۆ گۆگرداتی كنین ( quinineiodo sulfate ) توانای هەیە كە ئەو رووناكیەی بەناویدا تێپەڕدەبێت بەتەواوی ڕووتەختانە جەمسەرگیری بكات ، بەڵام عەیبەكەی ئەوەیە كەبەللورەی زۆر بچووكن ، لەساڵی ( 1929) دا ئودوین لاند رێگایەكی كرداری دۆزیەوە ئەویش بەریزكردنی ئەم بەللورە بچووكانە بەیەك ئاڕاستە لەسەر چینێكی سیلیلۆزی، لەوحى زۆر تەنك دەست دەكەوێت كە سیفەتی جەمسەرگری رووناكی هەیە پێی دەووترێ لەوحی جەمسەرگرە Polaroid  . وێنەى (9-11)
ئەم جۆرە لەوحە جەمسەرگرانە، ڕووبەریان گەورەیە ، پارەی كەم تێدەچێت ، توانای جەمسەرگری رووناكی بۆ هەموو درێژە شەپۆلەبینراوەكان یەكسانە .






لەوێنەی ( 9-12a) دا دوولەوحی جەمسەرگر بەجۆرێك دانراون كە ڕووتەختی جەمسەرگریان بەیەكتری تەریب بێت ئەگەر رووناكیەكی جەمسەرنەگیراو كەلەسەرچاوەیەكی ئاساییەوە دەردەچێت بكەوێتە سەر لەوحی یەكەم ( پێی دەووترێ جەمسەرگر ) ئەوا رووناكیەكی بەتەواوەتی جەمسەرگیراوی لـێ دەردەچێت ڕووتەختی جەمسەرگرتنی شاوڵی دەبێت ، لە وێنەكەدا ،ئەو رووناكیەش بەلەوحی جەمسەرگرەی دووەم دا دەڕوات پێی دەووترێ ( شـیتەڵكـەر ) ، چونكە شـیتەڵكـەریش ڕووتەختی جەمسەرگرتنی شاوڵی یە. 
لەوێنەی ( 9-12b ) دا شـیتەڵكـەر بەگۆشەی 90° سوڕێنراوەتەوە ، لەم بارەدا ڕووتەختی جەمسەرگری هەردوو لەوحەكە لەسەریەكتری ستوونن . لێرەدا ئەو رووناكیە جەمسەرگیراوەی لەجەمسەرگر دەردەچێت . شـیتەڵكـەر ڕێی لـێی دەگرێت بەناویدا تێپەرنابێت و رووناكی لەشـیتەڵكـەر دەرناچێت.










چاو ناتوانی جیاوازی لەنێوان رووناكی جەمسەرگیراو و رووناكی جەمسەرنەگیراو بكات . تەنها ئەوە نەبێت كە رووناكی جەمسەرگیراو توندیەكەی كەمـتر دەبێت لە رووناكی جەمسەرنەگیراو . ئەمەش مانای ئەوە نیە كە هەر رووناكیەكی توندی كەم بێت جەمسەرگیراوە .
جا بۆ جیاكردنەوەی رووناكی جەمسەرگیراو لە رووناكی جەمسەرنەگیراو ، شـیتەڵكـەر بـەكاردەهێنـین بـەم جــۆرەى خـوارەوە :
گریمـان سـێ گـورزەى رووناكـى : جەمسەرنەگیراو ، جەمسەرگیراو ، نیمچەجەمسەرگیراو ئەگەر بمانەوێت ئەم سێگورزەیە بناسینەوە ئەوا بەناو شـیتەڵكـەر بەنۆرە سەیری سـێ گـورزەكـە دەكەین وێنە ( 9-13 ) . وە شـیتەڵكـەرەكە بۆ یەك خول دەسوڕێنینەوە و تێبینی توندی ئەورووناكیە دەكەین كە لەشـیتەڵكـەرەكە دەدەچێت :
1-	ئەگەر توندی رووناكی دەرچوو نەگۆڕا لەكاتی سووڕانەوەی شـیتەڵكـەر ، ئەوا رووناكیە فەحس كراوەكە جەمسەرنەگیراوە .
2-	ئەگەر توندی رووناكی دەرچوو تەنها كەم و زیاد بێت و نەبێت بەسفر ، ئەوا رووناكیە فەحس كراوەكە نیمچەجەمسەرگیراوە .
3-	ئەگەر توندی رووناكی دەرچوو دووجار ببێت بەسفر ( تاریك بێت ) دووجاریش توندی یەكەی گەورەترین بێت لەكاتی سووڕاندنەوەی شـیتەڵكـەر ، ئەوا رووناكیە فەحس كراوەكە جەمسەرگیراوە .







ماددە چالاكە بیناییەكان  Optically active materials  
كاتێك دوولەوحی جەمسەرگر و شـیتەڵكـەر بەجۆرێك دادەنرێت كە ڕووتەختی جەمسەرگریان لەسەریەكتری ستوون بێت ، ئینجا بەناو هەردووكیانەوە تەماشای سەرچاوەیەكى رووناكى بكرێت ، لەم بارەدا رووناكی لەشـیتەڵكـەر دەرناچێت ، وە چاو سەرچاوەكە نابینێت ، بواری بینین تاریك دەبێت ، ئێستا ئەگەر حەوزێكی شووشە لەگیراوەی شەكر لەنێوان هەردوو لەوحەكە دابنێن ، دەبینین رووناكی لە شـیتەڵكـەر دەردەچێت و سەرچاوەكە دیاردەكەوێت . وێنەی ( 9-14 ) هۆی ئەم دیاردەیەش دەگەڕێتەوە بۆ ئەوەی كە گیراوەی شەكر سیفەتی سوڕاندنی ڕووتەختی جەمسەرگری ئەو رووناكیە جەمسەرگیراوەی هەیە كەبەناویدا تێپەڕدەبێت . بەم ماددانەی كە ئەم جۆرە سیفەتانەیان هەیە دەووترێ ماددە چالاكە بیناییەكان وەك گیراوەی شەكر ، بەللورەی كوارتز ، تەربەنتین .
كەواتە ماددە چالاكە بیناییەكان ئەوماددانەن كە  سیفەتی سووڕاندنی ڕووتەختی جەمسەرگری ئەو رووناكیە جەمسەرگیراوەی هەیە كەبەناویدا تێپەڕدەبێت .
بە هێشتنەوەی گیراوەكە لەشوێنی خۆی دا ئینجا بەخولاندنی شـیتەڵكـەر بە گۆشەیەكی دیاریكراو تاكو جارێكی تر رووناكی لەشـیتەڵكـەر دەرناچێتەوە و بواری دیتن تاریك دەبێتەوە بەم گۆشە لادانى شیتەڵكەر دەووترێ گۆشەی خولانەوەی بینایی ماددەى شەكر .
ئەمەش بزانە كە گۆشەی خولانەوەی بینایی ماددەیەكی چالاكە بینایی دەوەستێتە سەر :
1-	جۆری ماددەكە و ئەستووریەكەی ( درێژی ئەو ڕێرەوەی رووناكی لەناو ماددەكەدا دەیبڕێت ) .
2-	خەستی گیراوەكە ( كاتێك ماددەكە شلـە بێت ) .
3-	درێژی شەپۆڵی رووناكی .
ئەم دیاردەیە سوودی لـێ وەدەگیرێت بۆ فەحس كردنی میزی ئەو نەخۆشانەی تووشی شەكرە بوون . بەبەكارهێنانی دەزگای پێوەرەكانی جەمسەرگری لەتاقیگەكاندا .










جـەمـسـەرگـری بـەدانـەوە            Polarization by Reflection
كاتێك تیشكێكی رووناكی جەمسەرنەگیراو لەڕوویەكەوە دەدرێتەوە ،(كە رووەكە كانزایى نەبێت) ئەوا رووناكی دراوە لەوانەیە بەتەواوەتی جەمسەرگیراوبێت ، نیمچەجەمسەرگیراو بێت ، یان جەمسەرگیراو نەبێت ، ئەمە دەوسَتێتە سەر گۆشەی لێدان .
كاتێك گۆشەی لـێدان سفرە ، ئەوا تیشكە دراوەكە جەمسەرنەگیراو دەبێت . كەچی بۆ گۆشە لێدانەكانی تر تیشكی دراوە هەردەم نیمچەجەمسەرگیراو دەبێت .
تەنها بۆ گۆشەیەكی لێدانی تایبەتی،ئەوا تیشكی دراوە بەتەواوەتی جەمسەرگیراو دەبێت بەم گۆشە لێدانە دەووترێت گۆشەی جەمسەرگـری ئەو ماددەی رووناكیەكەی داوەتەوە . 
هەرلەم بارەشدا تیشكە شكاوەكە نیمچەجەمسەرگیراودەبێت و گۆشەی (90°) لەگەلأ تیشكەدراوەكە دروست دەكات θp + θr = 90° وێنەی ( 9-15 ) .










گۆشەی جەمسەرگری ماددەیەك بریتیە لە گۆشەلێدانی تیشكێكی جەمسەرنەگیراو كە لەم گۆشەیەدا تیشكی دراوە بەتەواوەتی جەمسەرگیراو دەبێت وە لەسەر تیشكی شكاوەی نیمچەجەمسەرگیراو ستوون دەبێت .
تێبینی : گۆشەی جەمسەرگری بەهاوكۆلكەی شكانەوەی ماددەكەوە بەندە .
            گۆشەی جەمسەرگری شووشە  = 57°     ، وە هی  ئاو =  53° 

     جـەمـسـەرگـری بەشكانەوەی دوولـۆ             Polarization by Double refraaction
كاتێك تیشكێكی رووناكی جەمسەرنەگیراو دەكەوێتە سەر بەللورەیەكی كالسایت ( caco3 ) ، ئەوا تیشكەكە لەناو بەللورەكەدا دەبێتە دووبەش ، بۆیە دوو تیشك لەبەللورەكەدا دەردەچن هەردووكیان جەمسەرگیراو دەبن و ڕووتەختی جەمسەرگریان لەسەر یەكتری ستوون دەبێت . یەكێكیان نزیكی ستوونى كێشراو لەخاڵى لێدان دەبێت و پێی دەووترێ تیشكی ئاسایی (ordinary ray) . پەیڕەوی یاسای سنێڵ دەكات ( یاسای شكانەوە ) وەخێرایی یەكەی لەناو بەللورەكەدا بەهەموو ئاراستەكاندا یەكسانە بەڵام تیشكەكەی تر پەیڕەوی یاسای سنێڵ ناكات ( یاسای شكانەوە ) وەخێرایی یەكەی لـــەنـاو بەللـورەكـەدا دەگـۆڕێت بـەگـۆڕانـی ئـاڕاستـەكــەی و پـێی دەووترێ تیشكـی نائـاسـایـی ( Extra ordinary ray ) . وێنەى ( 9-16 ) . 
بەدیاردەی دووبەش بوونی گورزەی رووناكی بۆ دوو گورزە كاتێك . بەناو بەللورەیەكی ڕوون دا دەڕوات دەووترێ شكانەوەی دوولۆ .






تـێـبـیـنــی :
 1- دووبەشبوونی رووناكی لەبەللورەكە ڕوونادات ئەگەر رووناكیەكە تەریب بە ئاراستەیەكی دیاریكراو بكەوێتە سەر بەللوورەكە، بەم ئاراستە دەووترێ تەوەرەی بینایی بەللورەكە ، چونكە لەم ئاراستەدا خێرایی هەردوو تیشكەكە ئاسایی و نائاسایی یەكسان دەبێت .
2- ئەو رووناكیەی لەبەللورەی كالسایت دەردەچێت ناتوانرێت دیاردەی بەیەكداچوونی لـێ ئەنجام بدرێت ، چونكە پێكهاتووە لە دوو گورزەی رووناكی جەمسەرگیراو ڕووتەختی جەمسەرگریان لەسەر یەكتری ستوونە .
ماددە رووناكــە جــیڕەكـان         Photoelastic materials
 هەندێَك ماددە هەن وەك شووشە و لوسایت لەباری ئاسایی دا هیچ سیفەتی شكانەوەی دوولۆیان لـێ بەدیار ناكەوێت ، بەڵام كاتێك ئەم ماددانە بخرێنە ژێر فشارێكی میكانیكی ئینجا دەبن بە ماددەی وەها كەسیفەتی شكانەوەی دوولۆیان لـێ ڕوودەدات ( ئەم فشارەش لەوانەیە راكێشان یان پەستاوتن یان بـادان یان گـەرم كـردن بێت) .
كاتێك ماددەیەكی ڕوون لـەماددە رووناكـە جیرەكان لەژێر فشارێكی گەورەدا بێت و بخرێتە نێوان دوو لەوحی جەمسەرگرە و شیتەڵكەر بەمەرجێك ڕووتەختی جەمسەرگریان لەسەر یەكتری ستوون بێت ، ئەوا شێوەیەكی برژۆڵەكانـى بەیەكداچوون دەبینرێت كەچەند برژۆلەیەكی رووناك و تاریكی یەك لەدوایی یەكی تێدا دەبێت . چەند برژۆلەكان لەشوێنێكی تەنەكەدا نزیكی یەكتربن ئەوا بڕی فشارەكە لەسەر ئەم شوێنە زۆرترە . بەم جۆرە شوێنەكانی فشار دیاری دەكرێت بەپێی شێوەی برژۆلەكان . وێنـەى ( 9-17 ) 
ئەم دیاردەیەش گرنگیەكی زۆری هەیە بۆ دۆزینەوەی شوێنەكانی فشار لەسەر بەشەكانی مەكینەكان ، لەكاتی دروست كردنی بەشەكانی ئوتومبێل و بیناكردن .
بـەكـارهـێنانـە كـرداریـەكانـی رووناكـی جـەمـسـەرگـیراو :
1-	بۆ ناسینەوەی جۆری بەللورەكان .
2-	بۆ دروستكردنی پالێوەرەكانی رووناكی و ئەو تەبەقانەی دەست بەسەر توندی رووناكی دادەگرن .
3-	دۆزینەوەی شوێنەكانی فشاری میكانیكی لەو ماددانەی ئەم فشارە كاریان تێدەكات.
4-	پێوانی خەستی هەندێك لە گیراوەكان وەك پێوانی خەستی شەكر لەمیزدا .
5-	 بۆ دروستكردنی داخەرەكان لەكامیرەكاندا .

پـەرشـبوونـەوەی روونـاكــی        Scattering of Light
كاتێك گورزەیەكی رووناكی سپی دەكەوێتە سەر ناوەندێكی روون ( رەق ، شل ، گاز ) كە پێكهاتبی لە گەردوو تەنۆلكەی تیرە بچووك ( تیرەی گەردەكان بەنزیكی یەكسانی تێكڕایی درێژە شەپۆلەكانی رووناكی بینراو بێت ) . ئەوا ئەم گەردو تەنۆلكە تیرە بچوكانە توانای ئەوەیان هەیە كەووزەی رووناكی بەدرێژە شەپۆلەكورتەكان هەڵمژن ( ڕەنگی شین هەڵمژن ) وەلەهەمان كاتدا بەخشی بكەنەوە بەئاڕاستەیەك ستوون لەسەر ئاڕاستەی گورزە كەوتووەكـە . بـۆیە كە بە ئاڕاستـەى سـتوون لـەسـەر ئاڕاستـەى گـورزەى كـەوتـوو تەمـاشـاى ناوەندەكـە بكـەیت دەبینـى ڕەنگـەكـەى شـینە . كـە چـى شـەپۆڵـە درێژەكـانـى روونـاكـى ( ڕەنگـى ســوور ) بـە ئـاڕاستـەى گـورزە كەوتووەكـە بـەنـاو نـاوەنـدەكـە تێپـەڕ دەبـن ، بـۆیـە كاتێك ئـەم رووناكیـە تێپـەڕبـووە دەكـەوێتـە ســەر چـاو ، ئـەوا ڕەنگـى نـاوەنـدەكـە ســوور دیـاردەكـەوێت ، بـەم دیـاردەیـە دەووتـرێ پـەرشـبوونـەوەی روونـاكــی. واتـە پـەرشـبوونـەوەی روونـاكــی بـریتـیە لـە دیـاردەى لادانـى ووزەى رووناكـى بـەهـۆى تەنۆلكـە تـیرە بچـووكـەكـانـى ناوەنـدێكـى ڕوون لـە ڕێرەوە سـەركیـەكـەى ئـەو گـورزە رووناكیـەى بـە نـاوەنـدەكـەدا دەڕوات .
هـۆى پـەرشـبوونـەوەی روونـاكــی دەگـەڕێتـەوە بـۆ ئـەوەى كـە لـەرەلەرى ئـەلكـترۆنـەكـانـى گـەردەكـانـى ناوەندەكـە یەكسـانـە بە لـەرەلـەرى شـەپـۆلـە كـورتەكـانـى رووناكى شــین و بنـەوشـەیـى . بـۆیـە ئـەلكـترۆنـەكـان لـە بـارى زرنگـانـەوە دادەبـن لەگـەلأ شـەپـۆلـە كـورتەكـانـى روونـاكـى بیـنراو دەتـوانـن ووزەى ئـەم رووناكیـە شـەپـۆل كـورتانـە بـە رێژەیـەكـى زۆرتـر لـە ووزەى روونـاكـى شـەپـۆلـە درێژەكـان هـەڵبـمـژن ، وە لـەهـەمـان كـاتـدا ئـەم ووزە هـەڵمـژراوە بـەخـش دەكـەنەوە بـە ئـاراستـەى سـتوون لـەسـەر ئاڕاستـە بنـەڕەتیـەكـەى گـورزە لێدەرەكـە .
تـونـدى روونـاكــی پـەرشـبۆوە بـەپێچـەوانـە دەوەستێتـەســەر تـوانـى چـوارەمـى درێژى شـەپـۆلـى روونـاكـى . لـەمـەوە شـەپۆڵـە كـورتەكـانـى روونـاكـى ( ڕەنگـى شــین ) زۆرتـر پـەرش دەبێتـەوە لـە شـەپۆڵـە درێژەكـان ( ڕەنگـى ســوور ) . وێنەى (9-18)
هــەر دیـاردەى پـەرشـبوونـەوەی روونـاكــیـە دەبێتـە هـۆى شـینـى ئـاسـمـان و ســوور هـەڵگـەڕانـى پـەپكـەى خـۆر لـەكـاتـى هـەڵاتـن و ئـاوابـوونـى دا ، ئـەم دوو دیـاردە جـوانـەش بـەم شـێوەیـە لێك دەدرێتـەوە : گـەردەكانـى هـەوا و تـەنۆلكـە تـیرە بچـووكـەكـانـى نـاو هـەوا هـەڵـدەسـتن بـە پەرش كـردنـەوەى روونـاكـى شــین لـە ڕێرەوى ئـەو روونـاكیـە سپیـەى كـە لـەخـۆرەوە دەكـەوێتـە ســەر چینـى هــەوا . بـۆیـە كاتێك بـەرەو سـەر تەمـاشـاى ئـاسمـان دەكـەیت ڕەنگـەكـەى شــین دیاردەكـەوێت ، بـەڵام ئـەگـەر سـەیـرى پەپكـەى خـۆرت كـرد لـەكـاتـى ئـاوابـوونـدا ، ئـەوا ڕەنگـى پەپكـەى خـۆر ســوور دیـاردەكـەوێت ، چـونكـە تیشكـەكـانـى خـۆر ڕێرەوێكـى درێژ بـەنـاو چینـى هـەوادا دەبـڕن تـا دەگـەن بـەچـاوى سـەیركـەر بـەوەش بـڕێكـى زۆر لـە رووناكـى شــین پـەرش دەبێتـەوە تـەنهـا رووناكـى ســوور دەمـینێت دەگـاتـە چـاوى ســەیـركـەر . بڕوانـە وێنـەى (9-19) . روونـاكـى ســوور بـۆ نیشـانـەى مـەتـرسـى بـەكـاردەهـێنرێت ، لـەبـەر ئـەوەى شـەپـۆلـەكـانـى درێژە كـەم پـەرش دەبێتـەوە لـەئـەنجـامـى ئـەوەش لـەشـوێنـە دوورەكـانـەوە بـەئـاسـانـى دەبینـرێت.





 







روونـاكـى پـەرشـبۆوە رووناكیـەكـى نیمـچـە جـەمـسەرگـیراوە ، كـەچـى ئـەو رووناكیـەى بە ئاڕاستـەى سـتوون لـەسـەر گـورزەى لـێدەر پـەرش دەبێتـەوە بـەتەواوەتـى جـەمـسەرگـیراو دەبێت و ئـاڕاستـەى لـەرینـەوەى بوارە كارەباییەكەى لـەسـەر ڕووتـەخـتـى تیشكـى لـێـدەر و هـێڵـى بینین سـتـوون دەبێت . وێنـەى (9-20) .



 



	




بـە ڕەنگـى ئـەو نـاوەنـدە روونـانـەى كـە لـەئـەنـجـامـى پـەرشـبوونـەوەی روونـاكــی پـەیـدادەبێت دەووتـرێ ڕەنگـى پێكهـاتـوو ( Structural Color ) . وەك شـینـى ئـاسـمـان و ڕەنگـى چـاوى هـەنـدێ مـرۆڤ  و ڕەنگـى دووكـەلأ لـەسـەرەتاى پـەیـدابـوونـى دا .
شــەبـەنـگـەكـان      Spectra 
لـەڕاستیدا زاناكان بە هۆى شیتەڵكردنى ئەو روونـاكیەى لە تەنەكـانـەوە دەردەچـن و لێكۆلینەوە لە شەبەنگەكانیان توانیویانە زۆر زانیارى دەربارەى پێكهاتەى ڕۆژ و ئەستێرەكان بزانـن ، وە هەروەها ئاشكرا كردنى نهێنیەكانى پێكهاتنى گەردیلەكان ،بەهۆى لێكۆلینەوە بووە لە شەبەنگى ئەو روونـاكیـەى گەردیلە ورژێنراوەكان دەینێرن . 
بـەو دەزگایەى بۆ بینـین و لێكۆلینەوە لە شەبەنگەكان بەكاردێت دەووترێ شەبەنگبـین spectrometer كە لەبەشى پێشتر پێكهاتەكانى باس كراون .
ئەو سەرچاوە روونـاكیانەى بەكاردێـن بۆ لێكۆلینەوە لە شەبەنگەكانیان دوو بەشــن : 
1-	سەرچاوە گەرمییەكان : وزەى تیشكدان لەم سەرچاوانەوە لە ئەنجامى بەرزى پلەى گەرمى تەنەكانەوە دەست دەكەوێت ، وەك خۆر و گڵۆپى تەنگسـتن و گڕ و كەوانە كارەباییـەكان . 
2-	ئەو سەرچاوانەى وزە لە ئەنجامى خاڵی بوونەوەى كارەبایى بەناو گازەكاندا تیشك دەدەن ، وەك بۆڕیەكانى خاڵـی بـوونەوەى كارەبایـى لە ژێر پەستانى كەم دا . وە پڕیشكەكانى ئەركى كارەبایـى . 

شەبەنگەكان بـۆ دوو پۆل پۆلــێن دەكــرێـن : 
1- شەبەنگە دەرچووەكان : ئەمەش شەبەنگى ئەو رووناكیەیە كە لە تەنە درەوشاوەكان دەدردەچــن و سێ جــۆرن : 
-a شەبەنگى لێكنـەپچــڕاو . 
-bشەبەنگى  هێڵى بـریقــەدار .
-cشەبەنگە گورزەیـى بریقەدار . 

2- شەبەنگە هەڵمژراوەكان : ئەمانەش ســێ جۆرن :
 -aشەبەنگى هەڵمژراوى لێكنەپچڕاو . 
 -bشەبەنگى هەڵمژاوى هێڵى .
 -cشەبەنگى هەڵمژراوى گورزەیى .

شـەبـەنگـە دەرچــووەكان :   Emission Spectra 
-a شەبەنگى لێكنەپچراو :  Continuous spectra  
ئەو شەبەنگەیە كە مەودایەكى فراوان لە درێژە شەپۆلـى یەك لەدواى یەكى بێ پچڕانـى تێدایە . لە درەوشانەوەى تەنە ڕەق و شل و گاز لەژێر پەستانى زۆر دەست دەكەوێت . بۆ نموونە كاتێك ئەو روونـاكییەى لە گڵۆپى تەنگـسـتن دەردەچێت و ئاڕاستەى درزى شەبەنگـبـین بكرێت ، ئەوا لە تەلـەسكۆبى شەبەنگبینەكەوە دەتوانرێت وێنەى شەبەنگى لێكنەپچراو ببینرێت . 
-b شـەبەنگـى هێلى بریقـەدار :  Line spectra 
شەبەنگێكە كۆمەلێك لـەهێڵى بریقەدارى ڕەنگاو ڕەنگى دوورلەیەكى لەسەر تەختەیەكى ڕەشدا background تێدایە . هەر هێلێك وێنەى درزى شەبەنگبینەكەیە بۆ درێژە شەپۆلێكى دیارى كراو .
دەست دەكەوێت لە شیتەڵكردنى ئەو رووناكییەى لە  گاز و هەڵمە درەوشاوەكانەوە لە ژێر پەستانى ئاسایى یان كەمـتر دەردەچێت ، لەو گازانەى پێكهاتنیان گەردیلەییە واتە ئەو گازانەى لە گەردیلەى سەربەخۆ پێكهاتوون . وە لەگەڵ گەردیلەى تر یەكـتریان نەگرتووە . 
ئەگەر بڕێك لە كلۆریدى سۆدیۆم ( خوێ ى چێشت ) لە گڕێكى بەنـزن بسوتێنرێت ، ئەوا ڕەنگـى گڕەكە زەرد هەڵدەگەڕێت . ئەگەر ئەم رووناكیە زەردە ئاڕاستەى درزى شەبەنگـبین بكرێت ئەوا چاو بەناو تەلیسكۆبەكەوە شەبەنگى هێڵى هەڵمى سۆدیۆم دەبینێت كە  لە دوو هێڵى زەردى نزیك یەكـترى پێكهاتووە هەریەكیان وێنەیەكـى درزى شەبەنگبینەكەیە . درێژە شەپـۆڵــەكانیــان
  (nm 589.6 ،  nm589 ) ئەم دوو هێڵە زەردەش سیفەتێكـى جیاكەرەوەى توخـمـى سـۆدیـۆمــە . هـەر تـوخـمێك پێكهـاتـەى گـەردیلـەیـى بێت شەبەنگێكـى هێڵى تایبەت بەخۆى هەیە . ناشوبهێتە شەبەنگى هێڵى توخمە روونـاكى دەرەكانى تـر . درێژە شەپۆڵەكانى هێڵەكانى شەبەنگەكە تایبەتمەندى توخمە روونـاكى دەرەكەیە . ماناى هایدرۆجـین هەردەم تاقمە هێلێك دەدات لەهەمان شوێندا ، سۆدیۆم تاقمێكى تر ، ئاســن یەكى تر ...... وە هەروەها .
ژمارەى هێڵـەكان بە جۆرى ماددەكەوە بەندە كەچى توندى بریقەیان بە بڕى ئەو وزەوە بەندە كە دەدرێتە گەردیلە وروژێنراوەكان .
شـەبـەنگـى هێڵـى بریقـەدار سوودى لـێ وەردەگیرێت بۆ ئەم دوو مـەبەستەى خـوارەوە : 
 1- بۆ زانینى پێكهاتەكانى داڕشتەكان . 
 2- بۆ زانینى ئاڕاستەى جووڵەى ئەستێرەكان و تەنە درەوشاوەكانى ئاسمان و هەژمار كردنى خێراییەكانیان ، بەپشت بەسـتن بە دیاردەى دۆپلەر .
ج- شـەبـەنگـى گــورزەیـى   Band spectra          
شەبەنگێكە گورزەیەك یان ژمارەیەك لە گورزەى ڕەنگاو ڕەنگى لەسەر تەختەیەكى ڕەشدا background تێدایە . هەر گورزەیەكیش لە ژمارەیەكى زۆر لە هێڵى ڕەنگاو ڕەنگى نزیك یەكترى پێكهاتووە .
شەبەنگى گورزەیى سیفەتى جیاكەرەوەى ئەو ماددانەن كە پێكهاتنیان گەردی یە وەك شەبەنگى گازى دووانە ئۆكسیدى كاربۆن ( CO2 )ى درەوشاوە لەناو بۆریەكانى خاڵى كردنەوەدا . وە خوێ یەكانى باریۆم و كالسیۆمى درەوشاوە لەناو كەوانەى كاربۆنی دا .

شـەبـەنگـە هـەڵمـژراوەكـان   Absorption spectra  
شەبەنگى هەڵمژراو شەبەنگێكى لێكنەپچڕاوە چەند هێڵ یان گورزەى  تاریكى تێدایە . ئەمەش بەڵگەیە كە هەندێك لـەدرێژە شەپۆلەكانى شەبەنگە لێكنەپچڕاوەكە هەڵمژراون . دەست دەكەوێت لە تێپەركردنى ئەو رووناكیەى كە لەسەرچاوەیەكەوە دەردەچێت كە شەبەنگەكەى لێكنەپچڕاوە بەنـاو ناوەندێكدا .  ئەم ناوەندەش ژمارەیەك لـەدرێژە شەپۆلەكــــانى شەبەنگە دەرچووەكە دەدزێت (هەڵدەمژێت) .
ئەگەر ئەو روونـاكیـەى لەگڵۆپێكى تەنگـستنەوە دەردەچێت , ئاڕاستەى درزى شەبەنگبـین بكرێت ، ئەوا چاو بەناو تەلیسكۆبى شەبەنگبینەكەوە شەبەنگێكى لێكنەپچڕاو دەبینیت . 
-a ئێستا ئەگەر لەرێگاى روونـاكیـەدا و لەنێوان گڵۆپەكە و درزى شەبەنگبینەكە لەوحێكى شووشەى سـوور دابنرێت ، ئەوا لە شەبەنگە لێكنەپچراوەكە تەنها ناوچــە سوورەكەى دەبینرێت وە هەموو ناوچەكانى ترى شەبەنگەكە ( سەوز و شین و بنەوشەیى ) لـەلایەن شووشەكەوە هەڵدەمژرێت وە شوێنى ئەو درێژە شەپۆڵە هەڵمژراوانە ( دزراوانە ) كە مەودایەكى فراوانى بێپچرانە لە شەبەنگە لێكنەپچراوەكە تاریك دیاردەكەوێت  بەم جۆرە شەبەنگە دەووترێت شەبەنگى هەڵمژراوى لێكنەپچراو . 

-b ئەگەر لەرێگاى رووناكیەكەدا لەنێوان گڵۆپەكە و درزى شەبەنگبینەكە گاز و هەڵمى ئەو ماددانەى كە پێكهاتنیان گەردیلەیى و نەدرەوشاوەبن دابنرێت ، ئەوا هەر گازێك لە گازە نەدرەوشاوەكان وزەى ئەم درێژە شەپۆڵانە دەدزێتەوە كە بۆ خۆى تیشكى دەدات كاتێك درەوشاوەبێت ،بۆیە شوێنى ئەم درێژە شەپۆڵە هەڵمژراوانە بەشێوەى هێڵى تاریكى دوور لە یەكـترى لەناو شەبەنگە لێكنەپچراوەكە دیاردەكەوێت بەم جۆرە شەبەنگەش دەووترێت شەبەنگى هەڵمژراوى هێڵى . 
نموونە ئەگەر لە نێوان گلۆپەكە و درزى شەبەنگبینەكەوە هەڵمى سۆدیۆمى سارد ( نەدرەوشاوە) دابنرێت ، ئەوا هەڵمە سۆدیۆمەكە وزەى ئەم دوو هێلە زەردە هەڵدەمژێت كە سۆدیۆم بۆخۆى تیشكێكى دەدات كاتێك درەوشاوە بێت بۆیە لە شەبەنگە لێكنەپچراوەكە دوو هێڵى تاریك لە ناوچە زەردەكـــەى دا دیــاردەكــەوێـت ، ئــەم دوو هــێـڵــە تـاریكــەش شــوێنــى ئەم دوو درێژە شــەپــۆڵـە(نەهاتووەیە) (  589.6nm ، 589nm ) كە هەڵمى سۆدیۆم خۆى تیشكى دەدات كاتێك درەوشاوە بێت . 


















































-c ئەمجارە ئەگەر لەرێگاى روونـاكیەكەدا و لەنێوان گڵۆپەكە و درزى شەبەنگبینەكە ئەو گازانە دابنرێًت كە پێكهاتنیان گەردى یە وەك گازى ( O2 , N2 , CO2 )  وە نەدرەوشاوەبن ، ئەوا چەند گورزەى تاریك لە شەبەنگە لێكنەپچراوەكـە دەبینرێن بەم جۆرە شەبەنگەش دەووترێت شەبەنگى هەڵمژراوى گورزەیـى .
تـێـبـیـنــى :
شەبەنگى خۆر شەبەنگێكى هەڵمژراوى هێڵى یە ژمارەیەكى زۆر لە هێڵى ڕەشــى تاریك تێدایـە نـزیكــى (600) هێڵى ڕەشە پێیان دەووترێت هێڵەكانى فرانهۆڤەر ، هۆى دیارى كەوتنى ئەم هێڵە تاریكانە بەم شێوەیە لێك دەدرێتەوە : گازەكانى ناوەوەى خۆر لەژێر پەستانێكى زۆردان و لەپلەیەكى گەرمى بەرز درەوشاوەن ،بۆیە پێویستە شەبەنگەكەى لێكنەپچراو بێت ، بەڵام گازەكانى دەروبەرى خۆر كەمـتر درەوشاوەن و ساردترن لە گازەكانى ناوەوەى خۆر، هەڵدەستن  بـەهـەڵمـژینـى ئـەو درێژە شەپۆڵانـەى كـە خــۆیـان تیشكـى دەدەن كاتێك درەوشـاوە دەبـن بـۆیـە شـوێنـى ئـەم درێژە شەپۆڵـە  هەڵمژراوانـە لەشەبەنگى خـۆردا ڕەش دیاردەكەوێت . لەڕاستیدا ژمـارەیـەكـى كـەمـیش لەهێڵە ڕەشـەكان ،گـازە سـاردەكانـى بەرگە هەوای زەوى بـەرپـرسـیارن لـە هـەڵمـژینیـان ، بـۆیـە شـەبەنگـى خــۆر شـەبـەنگێكـى هـەڵمـژراوە .
بـەســوود وەرگـرتن لـە دیـاردەى شـەبەنگە هـەڵمـژراوەكـان گازى هـیلیـۆم لـەئـاسـمـانـى خــۆردا دۆزرایـەوە پێش ئـەوەى لـەزەوى دا بـدۆزرێتـەوە .

شـەبـەنـگـە گـەردیلـەییەكان  Atomic spectra  
ئێستا لەسەرچاوەى ئەو روونـاكییەوە دەكۆلینەوە كە ئەتۆمـە ورژێنراوەكان تیشكى دەدەن و بۆچى هەر توخمێكى جیاواز شەبەنگێكى تایبەت بەخۆى هەیە بە كەسـایەتى توخمەكە دادەنرێت . 
بەپێ ى  بــیردۆزى ( بــۆر ) بـۆ پێكهاتنـى گـەردیلـە :
1- ئـەلـكـترۆن بەدەورى ناووك لە خولگەى دیاریكراودا دا دەسوڕێنەوە . ئەم خولگانەش شوێنى دیارى كراویان هەیە ئاستەكانى وزە دەنوێنن ، وە هەر ئـەلـكـترۆنێك لە هەر ئاستێكدا برێكى دیارى كراوى وزە و تـەووژمـى هەیە تایبەتە بەم ئاستەوە ، وزەى ئـەلـكـترۆن لەئاستەكاندا بەپـێى دوورى ئاستەكە لە ناوكەكەوە دەگۆڕێت نزیكترین ئاست لە ناوكەوە ئـەلـكـترۆن تیایدا كەمـترین وزەى هەیە و بە پێى ئەم ژمارە تەواوانە ( 1 , 2 , 3 , ….. ) لەبـارى ئاسایى دا كاتێك ئەلكترۆنەكان لەنزمـترین ئاستە شیاوەكانى وزە دەسوریَِنـەوە ، ئـەوا گـەردیلـەكـە وزە تیشـك نـادات و لـەبـارى دامـركـاوى دەبێت . ئـەم ئـاسـتانـەش كـە ئەلكترۆنەكان دەتـوانـن تـیـایـانـدا بسـوورێنـەوە لەوانەیە ئاستى یەكەم و دووەم و سێ یەم بێت .... هتد واتە ئاستى ( E1 , E2 , E3 , …. ) .
2- ئـەلـكـترۆن دەتوانێ بڕێكى وزەى دیارى كراو ( فۆتۆنێك ) كەبڕەكەى  یەكسان بێت بە جیاوازى وزەى نێوان دوو ئاست هەڵبمژێت لەئەنجامدا لەئاستە دامركاوەكەى خۆى (E1) بۆئاستێكى وزەى دوورتر لەناوكەوە (E2) سەردەكەوێت و گەردیلەكەش دەكەوێتە بارى ورووژێنراو ، بەڵام گەردیلە ناتوانێ لە بارى ورووژێنراو بمێنێتەوە تەنها بۆ ماوەیەكى زۆر كورت نەبێت كە نزیكى ( 10-8sec )یە . بە پەلە ئـەلـكـترۆنەكە بۆ ئاستە دامركاوەكەى خۆى دەگەڕێتەوە هەمان ئەو بڕە وزەى وەرى گرتبوو ئێستاكە بەشێوەى فۆتۆن لە گەردیلەكەوە دەردەچێت كە لەرەلەرەكەى بەندە بەجیاوازى نێوان وزەى دوو ئاستەكەى ئـەلـكـترۆنەكە لە نێوانیاندا باز دەدات و دادەبەزێت . 





لەمەوە دەردەكەوێت چەند جیاوازى وزەى ئەم دوو ئاستەى ئـەلـكـترۆنەكە لـەنێوانیانـدا دادەبەزێت گەورەتربێت ، ئەوا لەرەلەرى فۆتۆنە دەرچـووەكە زیاتر دەبێت واتە چەند بازدانەكە قووڵـتر بێت ، ئەوا لەرەلەرى وزەى تیشكدان زۆرتر دەبێت ، بۆیە وزەى فۆتۆنـى تیشكدراو زۆرتر دەبێت . لەمەوە دیـاردەكەوێت كە سەرچاوەى هەموو جۆرەكانى تیشكدان لەنێوانیشیان روونـاكى بینراو لەئەنجامى گەڕانەوەى ئـەلـكـترۆنەكانە لەئاستە وزە بەرزەكانەوە بۆ ئاستە وزە نزمەكانـە .
لەبەر ئەوەى هایدرۆجین گەردیلەكانى سادەترینە ، تـەنهـا یەك ئـەلـكـترۆنى هەیە بەدەورى ناووك دەسوڕێتەوە . بۆیە هایدرۆجین هەڵدەبژێرین بۆ ئەوەى بزانین سەرچاوەى ئەو وزەی تیشكى دەدات لەكاتى ورووژانـدنـى گەردیلەكانى لە كوێ دایە . 
لە بۆڕیەى خاڵى بـوونەوەدا كاتێك گازى هایدرۆجین لەلایەن ئەو ئـەلـكـترۆنانەى لە كاسۆدەوە دەردەچن بۆردومان دەكـرێـن ، لەئەنجامى پێكەوتنى ئەم ئـەلـكـترۆنانە بە ئـەلـكـترۆنى خولگەكان لە گەردیلەكاندا ، ئەوا ئەم ئـەلـكـترۆنانەى خولگەكان وزە وەردەگرن و بۆ ئاستە وزە بەرزەكان سەردەكەون بۆیە گەردیلەكان دەكەونە بارى ورووژاندن ، وە لەكاتى بازدانیان و گەڕانەوەیان بۆ ئاستە وزە نزمەكان وزە بەچەند درێژە شەپۆڵى كارۆموگناتیسی دیارى كراوى جیاجیا تیشك دەدەن ، لە شەپۆڵە گەرمییەكانەوە تا شەپۆلە سەروبنەوشەییەكان دەگرێتەوە واتە وزە تیشكدراوەكە ژمارەیەكى زۆر لە فۆتۆنى وزە جیاجیاى تێدا دەبێت . وێنـەى ( 9-21 ) .







-a بازدانى ئـەلـكـترۆنەكان لەئاستە وزە بەرزەكانەوە بۆ ئاستـى وزەى یـەكــەم ( n=1 ) زنـجــیرەى (لایمان)ى لـێ پەیدادەبێـت كە ئەمەش وزەیەكى تیشكدانە دەكەوێتە ناوچەى سەروبنەوشەیى  لە شەبەنگـى كارۆموگناتیسیدا ( لەرەلەرى فۆتۆنە دەرچـووەكان زۆر بەرزە ) . 
-b بازدانى ئـەلـكـترۆنەكان لەئاستە وزە بەرزەكانەوە بۆ ئاستى وزەى دووەم (n=2) زنـجــیرەى (باڵمەر)ى لـێ پەیدادەبێت ، كـە دەكەوێتە ناوچەى بینراو . لەشەبەنگى كارۆموگناتیسیدا . 
-c بـازدانـى ئـەلـكـترۆنەكان لـەئـاسـتـە وزە بەرزەكـانـەوە بـۆ ئاستـى سـێ یـەم (n=3) زنــجـــیرەى ( باشـن )ى لێ پەیدا دەبێت كە دەكەوێتە ناوچەى خوار سوور لەشەبەنگى كارۆموگناتیسیدا . 
-d دوو زنجیرەى تریش لەشەبەنگى هایدرۆجین هەن ئەوانیش زنجیرەى ( براكێت ) و زنـجــیرەى 
( فۆندا ) یە . ئەمانەش تیشكى گەرمـــین . وێنـەى ( 9-22 ) .






                     


پــرســیـار و ڕاهـــێــنــان بەشى نۆیەم

پ1 / وەڵامى راست بۆ هەریەكێك لەمانەى خوارەوە هەڵبژێرە:
1- وا لەشەپۆڵێكى رووناكى بكەیت كە تەنها لەیەك رووتەختدا لەرەلەر بكات، پێى دەگوترێ
-a شكانەوە 		-b بەیەكداچوون		-c لادان		-d جەمسەرگرى

2- بە بڵاوبونەوەى رووناكى لە پشت ئەو بەرەبەستەى رێ لەرووناكیەكە دەگرێت دەگوترێ :
-a بەیەكداچوون 		-b لادان		-c جەمسەرگرى		-d شكانەوە
3- هۆى دیاركەوتنى ئاسمان بەرەنگى شین دەگەڕێتەوە بۆ
-a دیاردەى جەمسەرگرى رووناكى 		            -b دیاردەى پەرشبوونەوەى رووناكى 	
-cدیاردەى شكانەوەى رووناكى لەناو چینەكانى هەوا	  -d دیاردەى شەبەنگى خۆر
4- بۆ زانینى رێژەى شەكر لەمیزدا، یەكێك لەمانە بەكاردەهێندرێت :
-a درزەكى لادان 	-b پێوەرى جەمسەرگرى	-c ئاوێزە	-d ماددە رووناكە جیرەكان
5- بەشە بینراوەكەى شەبەنگى هایدرۆجین پێى دەگوترێ
-a زنجیرەى لایمان 	-b زنجیرەى بالمەر	-c زنجیرەى پاشن	-d زنجیرەى براكێت
6- ئەگەر گۆشەى جەمسەرگرى شووشە 57° بێت ئەوا هاوكۆلكەى شكانەوەى :
-a 0.83		-b  0.54			-c 1.54		-d 0.99
 
پ2 / تاقى كردنەوەى یۆنگ كام بیردۆزى چەسپاند ، شەپۆڵە بـیردۆز یان ووردیلە بـیردۆز ؟ . 
پ3 / بۆچى رێگاى تاقى كردنەوەى یۆنگ بۆ پێوانەى درێژى شەپۆڵ وورد نـى یـە ؟ .
پ4 / چى دەبینیت ئەگەر بەناو درزكـى لادان سەیرى درزێكت كرد رووناكى سپى لێدەردەچێت . 
پ5 / بۆچى چینى سابوون ڕەنگاو ڕەنگ دەردەكەوێت ئەگەر رووناكى سپى بكەوێتە سەر ؟ . 
پ6 / رێگاكانى جەمسەرگرى رووناكى چــین ؟ .
پ7/ ماددە چاڵاكە بیناییەكان چـین ؟ گۆشەى خولانەوەى بینایى لەسەر چى بەندە ؟ . 
پ8 / ئەم دیاردانە چین دەسەلمێنن كە رووناكى سیفەتى شەپۆلـى هەیە ؟ وە كام دیاردە دەسەلمێنێت كە رووناكى شەپۆلەكانى پانڕەون ؟ . 
پ9 / گۆشەى جەمسەرگرى پێناسە بكە ، ئایا گۆشەى نێوان تیشكى دراوە و تیشكى شكاوە چەندە لە بارى گۆشەى جەمسەرگرى دا ؟ . 
پ10 / بە كارهێنانـە كردارییەكانى رووناكى جەمسەرگـیراو چــین ؟ .
پ11 / هۆى شینى ئاسمان چیە ؟ بۆچى پەپكەى خــۆر لە كاتى ئاوابـوونى دا سوور هەڵدەگەرێت ؟ . 
پ12 / جۆرەكانى شەبەنگ چـــین ؟ . 
پ13 / شەبەنگى هێڵى بریقەدار پێناسە بكە . لەچى پەیدادەبێت ؟ سوودى چـى یە ؟ .
پ14 / ئایا شەبەنگى رۆژ لێكنەپچراوە یان هەڵمژراوە ؟ . 
پ15 / هۆى پەیدابـوونى هێڵەكانى فرانهۆڤەر لەشەبەنگى خۆردا چـى یە ؟ .  
پ16 / لەشەبەنگى هایدرۆجیندا زنجیرەى لایمان لە چییەوە پەیدادەبێت ؟ . 
پ17 / چۆن شەبەنگێكى هەڵمژراوى هێڵی دەست دەكەوێت ؟ . 
پ18 / رووناكیەكى زەرد لە چراى سۆدیۆمەوە بەناو دوو درز دوورى نێوانیان (0.04cm)ە دادەڕوات و دەكەوێتە سەر شاشەیەك ( 100cm ) دوورە . ئەگەر لەسەر شاشەكەدا دوورى پرژۆڵەى رووناكى یەكەم لەپرژۆڵەى  رووناكى ناوەڕاست ( 0.3 cm ) بێت ، ئایا درێژى شەپۆڵى ئەم رووناكیە چەندە ؟ 
                                                                     وەڵام : ( 6 x10-5 cm )   



      

 




هەڵمژین	امتصاص	Absorption
بەیەكانوسان	التماسك	Adhesion
هەوایی                   	هوائی	Antenna
هەوایی  	هوائی	Aerial
قوڵف(نەگرێ)	بگن                                      	Antinode
گۆشە                       	زاویە	Angle
شەبەنگی گورزەیی                	الگیف الحزمی                     	Band spectrum
بەیەكالكان                    	التلاصق                                 	Cohesion
وردیلە بیردۆز(تەنۆلكە)	النڤریە الدقائقیە                                         	Corpuscular theory
گۆشە مۆڵەق	الزاویە الحرجە                                                   	Critical angle
رەنگە تەواوكەرەكان	اڵالوان المتتامە                                             	Complementary colors
ڵێڵ رەنگی	الزیخ اللونی                                                     	Chromatic aberration 
رەوگە گۆڕان                     	تغیر الگور                                             	Change of phase 
گەیاندن              	التوصیل                               	   Conduction              
هەڵگرتن            	الحمل                             	Convection           
شەبەنگی لێكنە پچڕاو                          	الگیف المستمر	Continuous spectrum
پێكنەر           	المركبە                          	Component
ئاوێنەی ڕووچاڵ                            	المرأە المقعرە                           	Concave mirror       
ئاوێنەی قۆقز	المرأە المحدبە                           	Convex mirror
هاوێنكۆ	العدسە اللامە(المحدبە)                              	Converging lens
سەری شەپۆڵ                     	قمە الموجە                                 	Crest of the wave
هاوێنپەرت             	العدسە المفرقە(المقعرە)              	Diverging of lens
بەیەكداچوونی لەناوبەر             	التداخل الأتلافی                               	Destructive interference 
شكانەوە      	الانكسار        	Diffraction
جیڕی                      	المرونە                       	Elasticity                 
تیشكی نائاسایی                  	الشعاع الغیر الاعتیاد                       	Extra ordinary ray
شەبەنگی دەرچوو	گیف الانبعاپ	Emission spectrum
هێز	قوە	Force
شلگاز	المائع	Fluid
تیشكۆ	البۆرە	Focus
لەرەلەر	التردد	Frequency
دۆخی گازى	الحالە الغازیە	Gaseous state
گەلە ئەستێرە ، گالاكسی	المجرە	Galaxy
گەرمی	الحرارە	Heat
بارنەگۆڕین	القصور الژاتی (الاستمراریە)	Inertia
بەیەكداچوون 	تداخل	Interference
توندی	شدە	Intercity
شەپۆلەكانی ژێرەوەی دەنگ	الموجات التحتە الچوئیە	Infrasonic waves
رووی لێژ	السگح المائل	Inclined plane
دۆخی شلى	الحالە السائلە	liquid state
شەپۆڵی درێڕەو 	الموجە الگولیە	longitudinal wave
هاوێنە	عدسە	lens
ماتە گەرمی	الحرارە الكامنە	latent heat
ماددە	مادە	Matter
بارستە	الكتلە	Mass
چەقی بارستە	مركز الكتلە	Mass center
تەڕاوێلكە( سەڕاب)	السراب	Mirage
گرێ	عقدە	Node
تیشكی ئاسایی	الشعاع الاعتیادی	Ordinary ray
كونۆچكەداری	المسامیە	Porosity
كاتەلەرە	زمن الهزە	Period
جیاوازی رەوگە	فرق الگور	Phase difference
رەوگە	الگور	Phase
ئاوێنەى رووتەخت	المرأە المستویە	Plane mirror 
ئاوێزە	موشور	Prism
جەمسەرگری	الاستقگاب	Polarization
پەندۆل	البندول	Pendulum
بیردۆزی كوانتەم(بڕ)	النڤریە الكمیە	Quantum theory
بڕی گەرمی	كمیە الحراریە	Quantity of heat
شكانەوە	الانكسار	Refraction 
دانەوە	الانعكاس	Reflection
تیشكدان	اشعاع	Radiation
بەرئەنجام	المحصلە	Resultant
خولدان	الدوران	Rotation
زرنگانەوە	الرنین	Resonance
دۆخی رەقى	الحالە الصلبە	Solid state
ڵێل گۆیی	الزیغ الكروی	Spherical aberration
جوولەی هاوگونجاوی سادە	الحركە التوافقیە البسیگە	Simple harmonic motion
nپەرشبوونەوەی رووناكی	استگارە الچو‌و	Scattering of light
شەبەنگ	الگیف	Spectrum
فشار	الاجهاد	Stress
جێفشار	المگاوعە	Strain
رەنگی پێكهاتوو	اللون التركیبی	Structural color
بەسەریەكچوونی شەپۆلەكان	تراكب الموجات	Superposition of waves
شەپۆلی وەستاو	الموجە الواقفە	Standing wave
ئاوێنەی گۆیی	المرێە الكرویە	Spherical mirror
پلەی گەرمی	درجە الحرارە	temperature 
گەرمی پێو	المحرار	Thermometer 
دانەوەی تەواوەتی	الانعكاس الكلی	Total reflection
شەپۆڵی پانڕەو 	الموجە المستعرچە	Transverse wave
بنی شەپۆڵ	قعر الموجە	Trough of the wave
شەپۆڵە سەرو دەنگیەكان	موجات فوق الصوتیە	Ultrasonic waves
لەرەلەر	الاهتزاز	Vibration 
جوولەی بەلەرە	الحركە الاهتزازیە	Vibration motion
كێش 	الوزن	Weight
شەپۆڵ	الموجە	Wave
بەرەی شەپۆڵ	جبهە الموجە	Wave front
فراوانی شەپۆڵ	سعە الموجە	Wave amplitude
درێژە شەپۆڵ	الگول الموجی	Wave length
جوولە شەپۆڵ	الحركە الموجیە	Wave motion
شەپۆڵە بیردۆز	النڤریە الموجیە	Wave theory

 
