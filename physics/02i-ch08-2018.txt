
هاوێنە و ئامێرە بیناییەكان 
Lenses and Optical Instruments


 
بـەشــى هـەشتـەم
هـاوێنـە و ئـامـێرە بیناییـەكان
( 1 – 8 ) زانیـارى گشتـى دەربـارەى هـاوێنـەكان :	
هاوێنە تەنێكە لەماددەیەكى روون ، دوو ڕووى گۆیى هەیە یان ڕووێكى گۆیى و ڕووێكى تەختى هەیە . هاوێنە بەجۆرێك تیشكەكان دەشكێنێتەوە كە وێنە بۆ تەنەكان دروست بكات ، ئەو هاوێنانەى دوو ڕووەكانیان گۆییە لە وێنەى ( 1 – 8 ) پێشان دراوە . پێ یان دەووترێ هاوێنە تەنكەكان ، وە لە زۆر دەزگا بینایەكاندا و هەروەها بۆ ڕاسـتكردنەوەى كەم و كوڕییەكانى چاو بەكاردێن . تەنها باسى هـاوێنـە تەنكەكان دەكەین ، ئەوانى ئەستووریان لە تیرەى ڕووەكانیان كەمـترە .







	
هـاوێنـەكان دەكـرێن بـە دوو بـەش : 

a.	هاوێنكۆ : Converging Lens : ئەو هاوێنانەن كە ناوەڕاسـتیان ئەستوورترە لە رۆخەكانیان ، وە هەڵدەستن بە كۆكردنەوەى تیشكەكان لەخـالێكـدا .
b.	هاوێنپەرت : Diverging Lens : ئەو هاوێنانەن كە ناوەڕاسـتیان تەنكـترە لە رۆخەكانیان ، وە هەڵدەستن بە پەرت كردنى تیشكەكان لە یەكـترى . 
وێنەى ( 2 – 8 ) ئاماژە بۆ بنچینـەی  كارى هاوێنكۆ و هاوێنپەرت دەكات . پێشان دەدات كە هاوێنكۆ وەك لە دوو ئاوێزەى بنكە جووت پێكهاتبێ و هاوێنپەرتیش لە دوو ئاوێزەى سەرە جووت پێكهاتبێ . دەبێ ئەوەش بزانـین كە هاوێنەى ڕاسـتەقینە لە ئاوێزەكان دروست نەكراوە  چونكە دوو ڕووەكەى هاوێنە سافـن . ئەم لەیەك چوونەش تەنها یارمەتیمان دەدات بۆ تێگەیشتنى كارى هاوێنەكان . 













( 2 – 8 ) زاراوە گشتیەكانـى هـاوێنـەكان :
•	تـەوەرى بنچینەیـى Principal axis: ئەو هێلەیە كەچەقی هەر یەك لە دوو ڕووە گۆییەكەى هاوێنە بەیەك دەگەیەنێت . 
•	چەقى بینایـى ( c ) Optical center : خالێكە دەكەوێتە ناو هاوێنەى تەنك ، ئەگەر تیشكێكـى رووناكى پێدا تێپەربێت ، ئەوا بەبێ لادان ( بەهەمان ئاڕاسـتە ) لـەهاوێنەكە دەردەچێت . 
•	تیشكۆى بنچینەیـى Principal Focus: ئەگەر چەند تیشكێكى تەریب بە تەوەرى بنچینەیى بكەوێتە سەر ڕووێكى هاوینكۆیەك ، ئەوا ئەم تیشكانە دواى شكانەوەیان لە هاوێنەكە دەردەچـن و هەمـوویان بە خاڵێك تێپـەڕدەبن كـە دەكەوێتە سەر تـەوەرى بنچینەیى بەم خاڵە دەووترێ تیشكۆ . وە تیشكۆ لە هاوێنكۆدا ڕاسـتە قینە دەبێت ، دەتوانرێ بخرێتە سەر شاشە . بەڵام لە هاوێنپەرتدا درێژكـراوەى تیشكەشكاوەكان بەخالێك لەسەر تـەوەرى بنچینـەیـى تێپەردەبێت پـێى دەووترێ تیشكۆ . لەم بارەدا تیشكۆ خەیاڵى دەبێت و ناتوانرێت بخرێتە سەر شاشە . 
•	دوورە تیشكۆ ( f )Focal Length : بریتیە لە دوورى نێوان شوێنى تیشكۆى بنچینـەیـى و چەقى بینایى هاوێنە . بڕوانـە وێنـەى ( 3 – 8 ) . 




















دیاركـردنى دوورە تیشكۆى هـاوێنكـۆ : 
هاوێنكۆیەكە لەسەر هەڵگرێك دابنێ ، ئینجا گورزەیەكى تەسك لە تیشكى تەریب و نزیك لە تەوەرى بنچینەیـى لەخۆرەوە یان لـەهـەر سەرچاوەیەكى ترەوە ئاڕاسـتەی هاوێنكۆیەكە بكە . ئینجا تیشكە دەرچووەكان بخـەرە سەر شاشەیەك و شوێنەكـەى بگـۆڕە تا وێنەیەكـى بچـووك و بریقەدارت دەست دەكەوێت  . ئێستاكە دوورى نێوان شاشەكە و هاوێنەكـە بپیوە ئـەمـە دەبێتە دوورە تیشكۆى هاوێنەكە .  بـڕوانـە وێنـەى ( 4 – 8 ) .
 






( 3 – 8 ) ئـەو وێنـانـەى هـاوێنـەكـان دروسـتـى دەكـەن :
كاتێك تەنێك لە بەردەم هاوێنكۆیەك دادەنرێت ، ئەوا بۆ دیاركردنى وێنـەى هەرخالێكى تەنەكە. دابنێ خاڵەكە سەرى تەنەكە بێت ئەوا تەنهـا دوو تیشــك لــەســەرى تەنەكـەوە دەكێشـین . بـڕوانـە وێنـەى ( 5 – 8 ) . 
1- تیشكى ( ab )  تەریب بە تەوەرى بنچینەیـى ، ئەم تیشكە دواى شكانەوەى لە هاوێنەكە دەردەچێت و بە تیشكۆ دادەڕوات ، كاتێك هاوێنەكە  هاوێنكۆ بێت  . بەڵام ئەگەر هاوێنەكە  هاوێنـپەرت بێت ، ئەوا تیشكە كەدواى شكانەوەى لە هاوێنەكە دەردەچێت و درێژكراوەى تیشكە شكاوەكە بە تیشكۆدا دەڕوات . 
2- تیشكـى( ac ) بە چەقى بینایى هاوێنەكە  دا دەڕوات ئەم تیشكە بەبێ لادان لەسەر ئاڕاسـتەى خۆى لە هاوێنەكە دەردەچێت .
3- لە هاوێنكۆدا خاڵى بەیەك گەیشتنى دوو تیشكە دەرچـووەكە (   ) دەبێتە وێنەى ( a ) وێنەكەش ڕاسـتەقینە دەبێت كەچى لە هاوێنپەرتدا درێژكـراوەى تیشكە دەرچـووەكان لـــە خـاڵى (   ) بەیەك دەگەن وێنەكـە خەیاڵى دەبێت .
















سیفەتەكانى ئەو وێنانەى هاوێنكۆ دروستى دەكات بەندە بە شوێنى تەنەكە و دووریەكەى لە هاوێنەكەوە . وەك لەوێنەى ( 6 – 8 ) پێشان دراوە .
دۆخى یەكەم : تەنەكە زۆر دوورە ( بێ كۆتــایە ) : 
وێنـەكــە وەك خــالێكى روونـاك لــە تیشكــۆدا دەبێت .

دۆخى دووەم : تەنەكـە لـەپشت ( 2F ) دابێت : 
وێنەكــە : ڕاسـتەقینەیە - هەلگەڕاوەیە - بچووك كراوە - لەنێوان ( 2F ، F ) دەبێت .

دۆخى سێ یەم : تەنەكە لە ( 2F ) دابێت :
وێنەكە : ڕاسـتەقینەیە – هەلگەڕاوەیە – هەمان گەوریى تەن – لەتیشكۆ دادەبێت .

دۆخى چوارەم : تەنەكە لەنێوان ( 2F ، F ) دابێت : 
وێنەكە : ڕاسـتەقینەیە –  هەلگەڕاوەیە – گەورەكـراوە .
3
دۆخى پێنجەم : تەنەكــە لـە تیشكۆ دابێت :
وێنە : دروست نابێت ، چونكە تیشكە شكاوەكان بەیەكـترى تەریب دەبن و یەكـترى نابڕن . 
دۆخى شەشەم : تەنەكە لە نێوان ( F ) و هاوێنە دابێت : 
وێنەكە : خەیالیە – قیتە – گەورەكراوە – لەپشت تەنەكەدا دەبێت .
                                         

































لەبارى هاوێنپەرت تەنەكە لە هەر شوێنێك بێت، تەنها یەك دۆخى هەیە . وەسیفەتەكانى وێنەكـە : خەیاڵى _ قیت _ بچووككراو _ لەنێوان تیشكۆ و هاوێنەدا دەبێت لەهەمان دیوى تەنەكەدا .
 وێنەى( 7 – 8 ) . 







هـاوكێشـەى هـاوێنـەكان Thin Lens Equation:
لەهێلكارى دۆخەكانى دروست بوونى وێنە لە هاوێنەكاندا ، دیاردەكەوێت كە شـوێـن و قـەبـارەى وێنەى پەیدابوو لـەهـەردۆخـێكدا دەوەستێتە سەر ، دوورە تیشكۆ و شوێن و درێژى تەنەكە . پەیـوەندى نێوان تەن و وێنەكەى ئـەم دوو هـاوكێشەى خوارەوە دیارى دەكات و بۆ هەموو هاوێنەكان بەكاردێن .
 














لـە هـاوكـێشـەى ( 2 )دا ئـەم نیشـانـە گـونجاوانـە بەكاردەهێنرێن :
1-	 دوورى تەن ( p ) لە هاوێنە موجـەب دەبێت  . 
2-	 دوورى وێنە ( q ) لە هاوێنە موجەب دەبێت ئەگەر وێنەكە ڕاسـتەقینە بێت ، وە ئەگەر وێنەكە خەیاڵى بێت ئەوا دوورییـەكەى سالیب دەبێت . 
3-	 دوورە تیشكۆى ( f ) هاوێنكـۆ موجـەبە و دوورە تیشكۆى هاوێنپەرت سالیبە .
4-	 نیشانەى سالیب لە هاوكێشەى ( 3 ) دانرا ، بۆ ئەوەیە ئەگەر گەورەكردن موجەب  دەرچـوو ئـەوا وێنەكە قیتە  وە ئەگەر سالیب  دەرچـوو ئەوا وێنەكە هەلگەڕاوەیە .

نـمـوونـە ( 1 ) : تەنێك درێژییـەكەى ( cm6)ە ، لە دوورى (cm72 ) لەهاوێنكۆیەك  كە دوورە تیشكۆى (cm24 )ە دانراوە . دوورى و درێژى وێنە بدۆزەوە ؟ . 

شــیـكـار :                                                                           p = +72cm
                                                                                         F = +24cm
                                                                                         h = 6cm     












                           (نیشانەی سالیب مانای وێنەكە هەڵگەڕاوەیە)
                                             

نـمـوونـە ( 2 ) : هاوێنپەرتێك دوورە تیشكۆى (cm10- )ە ، ئایا وێنە لـەكـوێ دا دەبێت  كاتێك تەن لە دوورى (cm 15) دەبێت لە هاوێنەكەوە ؟ . وە درێژى وێنـە چەندە ؟. ئەگـەر درێژى تەن
 ( 0.5cm ) بێت . 

شــیـكـار :                                                                               p = +15 cm
                                                                                              f = -10 cm
                                                                                               0.5 cm h =
















                                                           (نیشانەى مـوجـەب ماناى وێنـەكـە قـیتـە )

 ( 4 – 8 ) ڵێـڵ ڕەنـگـى لـەهـاوێنـەدا : Chromatic Aberration  
كاتێك رووناكى سپى دەكەوێتە سەر ڕووى هاوێنە ، ئەوا ڕەنـگـى بنەوشەیى زۆرتر لە ڕەنـگـى سوور دەشكێتەوە . بۆیە تیشكى ڕەنـگـى بنەوشەیى لە تیشكۆیەك كۆدەبێتەوە نزیكـترە لە هاوێنەكەوە لە تیشكۆى ڕەنـگـى سوور  وە ڕەنـگەكانى تر لەنێوانیان دادەبـن ، ئەم عەیبـەش لە هاوێنەدا پـێى دەووترێ ڵێـڵ ڕەنـگـى كە دەبێتە هۆى ئەوەى وێنەكانى دروست دەبن لێوارى ڕەنـگاو ڕەنـگیان هەبێت و ڕوون و ئاشكرا نەبـن واتە ڵێڵ ڕەنـگى بریتیە لە  كۆنەبوونەوەى ڕەنـگەكانى رووناكى سپى دواى دەرچـوونیان لە هاوێنەوە لەیەك خاڵـدا كاتێك رووناكى سپى دەكەوێتە سـەر هاوێنەكە .

ڵێـڵ ڕەنـگـى چارە دەكرێت بە خستنە سەریەكى دوو هاوێنە یـەكێكێـان هاوێنكۆیە لە شووشەى كڕاون ( تـاجـە شـووشـە ) دروست دەكرێت ئەویـتریان هاوێنپەرتە لە شووشەى فلنت ( هـەسـانـە شـووشـە ) دروست دەكرێت ، بەم  هاوێنەش دەووترێ هاوێنەى ڵێڵ بڕ (achromatic lens). كە بەكاردێت لە زۆر دەزگا بیناییـەكـان و كامیرە و تەلسكۆب ......هتد . وێنەى ( 8 – 8 ) .

 







( 5 – 8 ) دەزگـا بینـاییـەكـان : 
1- میكرۆسكـۆبى سـادە ( گـەورەكـەر ) :  ( Simple Microscope ) Magnifier
گەورەكەرى سادە ( یان میكرۆسكۆبى سادە ) هاوێنكۆیەكە ، بەجۆرێك دادەنرێت كە ئەو تەنە بچـووكەى دەمانەوێت فەحسى بكەین كەمێك بەگوێرەى تیشكۆ لە هاوێنەكەوە نزیكـتر بێت واتە بكـەوێتە نێوان تیشكۆ و هاوێنەكە ، وێنە ( 9 – 8 ) . كاتێك بەناو هاوێنەكەوە سەیرى تەنەكە دەكەین ، ئەوا وێنەیەكى خەیاڵى گەورەكراوى قیتى تەنەكە دەبینین ، ئەم وێنەش پێویستە لە دوورى چـاكــترین بینـین بێت كە دەكاتە (cm25) لـەچـاوەوە ، وە هاوێنەكـەش بەجۆرێك رێك دەخرێت كەوێنەكەى دروستى دەكات بكەوێتە ئەم دووریە .

 گەورەكردنى میكرۆسكـۆبى سـادە بریتیە لـە رێژەى نێوان درێژى وێنە بۆ درێژى تـەن . 



( f ≈ p ) چـونكـە تـەنـەكــە زۆر نـزیكـى تیشكـۆ دادەنـرێت و كـەمـێك نـزیكـتر بێت لـەهـاوێنـەكـەوە .







2- میكرۆسكۆبى پێكهاتوو :  ( Compound Microscope ) 
هەركاتێك بویسترێت گەورەكردنێكى بەرز دەستكەوێت ، ئەوا میكرۆسكۆب بەكاردەهێنرێت . كە لە دوو هاوێنكۆ پێكهاتووە . یەكێكیان پـێى دەووترێ هاوێنتەن(Objective Lens) دوورە تیشكۆكـەى زۆر كـەمـە وە ئـەویـتریان پـێى دەووترێ هاوێنچـاو (eye piece) دوورە تیشكۆكـەى ناوەندییە، (هاوێنتەن) وێنەیەكى ڕاسـتەقینەى گەورەكراو بۆ تەنـە بچـووكـەكـە دروست دەكات . ئەم  وێنە ڕاسـتەقینەیەش بـەهـۆى هاوێنچـاوەوە گـەورە دەكـرێت ، ئـەم وێنـە كـۆتایـەش كە چاو دەیبینێت خەیاڵى و زۆر گـەورەكراو دەبێت .
وێنەى ( 10 – 8 ) هێلكارى ئەو تیشكانەیە كە قەبارەو شوێنى وێنەى دروست بوو دیـارى دەكات . تەنە بچووكەكە لە نزیك تیشكۆى هاوێنتەن لەنێوان تیشكۆ و دوو هەندى دوورە تیشكۆ دادەنرێت و وێنەیەكى ڕاسـتەقینە (       ) دروست دەكات ، ئەم وێنەیەش لە ئەنجامى بەیەك گەیشتنى ئەو تیشكانەى لە هاوێنتەنەوە دەردەچن دروست دەبێت . هاوێنچاو بەجۆرێك شـوێنـەكەى رێك دەخـرێت كـە ئـەم وێنە ڕاسـتەقینەى هاوێنتەن دروستـى كـردووە بكـەوێتـە نێوان هاوێنچاو و تیشكۆكەى . لێرەدا هاوێنچاو  وەك هاوێنەیەكى گەورەكـەر ئیش دەكات بۆیە وێنەیەكى كۆتایى گەورەكراوى خەیاڵى دروست دەكات (       ) بەگوێرەى تەنە بچووكەكە  هەلگەڕاوە  دەبێت ، وە پێـویستـە دووریـەكـــەى لە چــاوەوە لـــە دوورى چــاكـــــتریـن بینــین بـێت كــە دەكـاتـــە (25cm ) .

       گەورەكردنى میكرۆسكۆبى پێكهاتوو = گەورەكردنى هاوێنتەن × گەورەكردنى هاوێنچاو  


میكرۆسكۆبی ئەلیكترۆنیThe electron microscope :

	یەكێك لە بەكارهێنانەكانی سیفتە شەپۆڵی تەنۆلكە ماددیەكان، دەزگای میكڕۆسكۆبی ئەلیكترۆنیە. 
لە بنچینەدا میكرۆسكۆبی ئەلیكترۆنی وەك میكرۆسكۆبی پێكهاتوو وایە . لە میكرۆسكۆبی ئاساییدا
 هاوێنە بەكاردەهێنرێت بۆ چەماندنەوەی ئەو تیشكە رووناكیانەی لەتەنە زۆر بچووكەكانەوە 
دەدرێنەوە.كەچی لە میكرۆسكۆبی ئەلیكترۆنیدا ، بواری كارەبایی یان بواری موگناتیسی بەكاردەهێنرێت بۆ تاودان و گردكردنەوەی گورزەی ئەلیكترۆنی. لە جیاتی ئەوەی بەناو هاوێنچاو سەیری وێنەكە بكەین وەك لە میكرۆسكۆبی ئاساییدا ، ئەوە لە میكرۆسكۆبی ئەلیكترۆنیدا هاوێنەیەكی موگناتیسی وێنەیەك لەسەر شاشەیەكی فلۆرسنتدا دورست دەكات ، وەك شاشەی تەلەفزیۆن ،
 ئەگەر ئەم شاشە فلورسینتە نەبێت ، وێنەكە نابینرێت .
	لە توانای میكرۆسكۆبی ئەلیكترۆنی دا هەیە كە ئەو شتانەی جیابكاتەوە كە 100 هەند بچووكترن لەوەی میكرۆسكۆبی ئاسایی دەتوانی, میكرۆسكۆبە ئەلیكترۆنیەكان بە زۆری لە بواری لێكۆلینەوە زانستیەكان بەكاردێن. دەتوانرێت تەنی زۆر بچووك بەهۆی میكرۆسكۆبی ئەلیكترۆنی ببینرێن وەك ڤایرۆسەكان ، خانەكان ، رووی بەكتریاكان ، گەردەكانی هەندێ ئاوێتەكان .

















3- تەلەسكۆبى شكێنەرەوە :  Refracting Telescope
تەلەسكۆبى شكێنەرەوەى گەردوونى هەروەك میكرۆسكۆبی پێكهاتوو، لە هاوێنتەن و هاوێنچاو پێكدێت ، بەڵام هاوێنتەن لە تەلەسكۆب دا دوورە تیشكۆى درێژە و رووبەرەكەشى فراوانە  بۆ ئەوەى بڕێكى زۆرى ئەو رووناكیەى لە ئەستێرەكانەوە دێت كۆبكاتەوە . ئەو رووناكییەى لەو تەنە دوورانەوە دێن بەناو هاوێنتەن دادەڕۆن وێنەیەكى ڕاسـتەقینەى بچـووكراو لە نزیكى تیشكۆكـەیـدا دروست دەكات 
(      ) ، چونكە ئەو تیشكانەى لە تەنە دوورەكەوە دێن بەیەكترى تەریبن . ئینجا جارێكى تر هاوێنچاو ( دوورە تیشكۆى كورتە ) وەك گەورەكەر بەكاردەهێنرێن بۆ گەورەكردنى ئەو وێنە ڕاسـتەقینەى هاوێنتەن دروستى كردووە . دەزانین ئەو وێنەى هاوێنچاو دروستى دەكات وێنەیەكى
 (       ) خەیاڵى گەورەكراوى هەڵگەراوەیە لە دوورى چاكـترین بینین دەبێت كە دەكاتە (cm25 ) . بڕوانە وێنەى (11 – 8) .


 

یەكێك لەو تەلسكۆبانەى ئێسـتا بەكاردەهێنرێت تیرەى ڕووى هاوێنتەنەكەى (m1 )ە و دوورەتیشكۆى ( m19 )ە .













4- تەلەسكۆبى روونـاكـى دەرەوە :  Reflecting Telescope
ئەم جۆرە تەلەسكۆبـە لـەئاوێنەیەكى ڕووچاڵ ( بەشێوەى بڕگە هاوتا )ى ڕووبەر فراوانى دوورە تیشكۆ گەورە پێكدێت لە بنكەى لوولەیەك دادەنرێت ، ئیشى ئەم ئاوێنەش ئەوەیە كە زۆرترین ئەو رووناكیەى لـە ئەستێرەكەوە دێت  وەرى بگرێت و بیداتەوە و وێنەیەكى ڕاسـتەقینەى بچـووككراوە لەتیشكۆكەیدا دروست بكات . بەڵام تیشكە دراوەكان پێش ئەوەى بگەن بەتیشكۆى ئاوێنە ڕووچاڵەكە بەهۆى ئاوێنەیەكى بچووكى ڕووتەخت یان بەهۆى  ئاوێزەیەك رێیان لێ دەگیرێت و بەرەو تەنیشت  لادەدرێن وێنەكە لە تەنیشتى لوولەكە پەیدادەبێت و دەكەوێتە نێوان دوورە تیشكـۆى هاوێنكۆیەك ( هاوێنچاو ) بۆ ئەوەى وێنەیەكى كۆتایى خەیاڵى گەورەكراو دەست بكەوێت . بڕوانە وێنەى ( 12 – 8 ) .
 























بەكارهێنانى تەلەسكۆبى رووناكى دەرەوە لەجیاتى تەلەسكۆبى رووناكى شكێنەرەوە ئەم سـوودانەى خــوارەوەى هەیە :
1-	رووِنەدانى ڵـێـڵ ڕەنـگى لە ئاوێنەكەدا ، وەك لە هاوێنە ڕوودەدات .
2-	ڕوونەدانى ڵێڵ گۆیى لەبەر بەكارهێنانى ئاوێنەیەكى پارابولا ( بڕگە هاوتا ) لەجیاتى ئاوێنەى ڕووچاڵ . 
3-	دروست كردن و ساف كردنى ئاوێنەى گەورە ئاسانـترە لە دروست كردن و ساف كردنى هاوێنە 
4-	ئاوێنەكە لەبنكەى لوولەى تەلەسكۆبەكە دادەنرێت بۆیە تەلەسكۆبەكە زیاتر جێگیر دەبێت .




5- تەلەسكۆبی بۆشایی ئاسمان (هابڵ): Hubble Space Telescope 
لە مانگی نیسانی ساڵی(1990) تەلەسكۆبی بۆشایی ئاسمان هابڵ كە بە ناوی زانای گەردوونی ئۆدوین پ.هابل(Edwin p.Hubble) ناونراوە ، توانرا لە خولگەیەك بە دەوری زەوی و لە بەرزایی (km610) لە دەرەوەی چینی هەوا دابنرێت وێنەی (8-13)، كە بەماوەی (min 95) خولێك تەواو دەكات . تەلەسكۆبی هابڵ لە جۆری تەلسكۆبی رووناكی دەرەوەیە (تەلەسكۆبی نیوتن )، لە دوو ئاوێنە پێكدێت ، ئاوێنەیەكی سەرەتایی روو چاڵ تیرەی رووبەرەكەی (2.4m)ە وە ئاوێنەیەكی ناوەندی بچووك تر ، دووری نێوانیا (4.9m)ە، ئەم تەلەسكۆبە و ئامێرە زانستیەكان لەناو بۆڕیەكی لوولەیی دانراون درێژیەكەی (13m)ە .
ئەو وێنەی ئەم تەلەسكۆبە دورستی دەكات ، بەناو كونێك لە ئاوێنەی سەرەتایی دا بۆ چەند ئامێرێكی زانستی دەچێت كە هەڵدەستن بە تۆماركردن و شیكردنەوەی وێنەكە . ئەم زانیاریانەش (Data) بە هۆی ئاریەلێكی (Antenna) رادیۆیی بەرەو زەوی دەنێردرێت . هەمان ئاریەل بۆ وەرگرتنی رێنماییەكان و فەرمانەكان لە زەویەوە بۆ تەلەسكۆبەكە بەكاردێت .دوو تەبەقی خۆركاریش وزەی كارەبایی بۆ تەلەسكۆبەكە دابین دەكەن .ئەم تەلەسكۆبە لەم رووانەوە لە تەلەسكۆبەكانی سەر زەوی باشترە:-
1-	وێنەكانی روون و ئاشكراترن ، لەبەر نەمانی كاریگەرە خراپەكانی چینی هەوا .
2-	حەوت هەند دوورتر دەبینیت، ئەمەش سوودی هەیە بۆ لێكۆلینەوە لە چۆنیەتی دروست بوون و نەمانی ئەستێرەكان و گەلە ئەستێرەكان (galaxy).
3-	بواری بینینی فراوانترە ، مانای تەنها پشت بە رووناكی بینراو نابەستێت بۆ وەرگرتنی وێنەكان ، دەتوانێت وێنەی ئەستێرەكان بگرێت بە هۆی تیشكەكانی خوار سوور و سەرو بنەوشەیی كە لە ئەستێرەكانەوە دەردەچێت . 









6- دووربـیـنـى هــەنــاو : Gastero scope
روونـاكــى بەناو ڕیشاڵى چەماوەى باریك بەردەوام دەڕوات لەئەنجامى دانەوەى تەواوەتى یەك لەدواى یەكى رووناكیەكە لە ڕووى ڕیشاڵەكەوە كە دەورە دراوە بەناوەندێك هاوكۆلكەى شكانەوەى كەمترە لە هاوكۆلكەى شكانەوەى ماددەى ڕیشاڵەكە ، لە ڕاسـتیدا دەتوانرێت بە ئاسانى روونـاكــى بەناو ریشاڵەكاندا بگوازرێتەوە ، ئەم تەكنیكە بەكاردەهێنرێت بۆ فەحس كردنى ئەندامەكانى ناو لەشى مرۆڤ وەك گەدە و میزڵدان و گورچیلە و سیەكان . ئەم دەزگایەش كە بۆ ئەم مەبەستە بەكاردێت پـێى دەووترێ ( دووربینـى هـەنـاو یـان پێبینى ناو لەش ) ( ناڤور الجوف ) ئیشى ئەم دەزگا بیناییە لەسەر فیزیایى ڕیشاڵەكان بەندە كاتێك روونـاكــى لەناو گەدەوە یان لەناو سیەوە بۆ پزیشك دەگوازرێتەوە ، ئەو بەشەى هەناو كە دەویسترێت فەحس بكرێت (گەدە) بەهۆى گڵۆپێك رووناك دەكرێتەوە ، ئەو رووناكیەى لەو بەشەوە دەدرێتەوە بەهۆى ئاوێزەیەك و هاوێنتەنێك وێنەیەكى ڕاسـتەقینەى  ئەم بەشە دروست دەبێت رووناكیەكەى بەناو گورزەیەكى ژمارە زۆرى ڕیشاڵەكان دەگوازرێتەوە ، ئەم ڕیشاڵانەش بەجۆرێك دامەزراون بێ ئەوەى شوێنەكانیان بگۆرێت ، چونكە هەر دەزووێكى ڕیشاڵەكان بەشێكى بچووكى ئەو رووناكیەى لەوێنەكەوە دەردەچێت  دەگوازێتەوە ، لەئەنجامدا لە سەرەكەى ترى گورزەى ڕیشاڵەكان وێنەى ئەم بەشە دەردەچێت كە دەویسترێت فەحس بكرێت . بەهۆى هاوێنچاو وێنەیەكى گەورەكراوى ڕوون دروست دەبێت و دوورە تیشكۆى دەگۆدرێت تا ڕوونـترین وێنە دروست دەبێت . وێنـەى ( 8-14 ) .













(8-6) شـەبـەنگبینـى ئـاوێـزەدار : 
دەزگایەكە بۆ پەیداكردن ، لێكۆڵینەوە ، تۆماركردنى شەبەنگەكان بەكاردێت.لەم بەشانە پێكهاتــووە :
 
1-	كـۆلـیمیتـەر ( ئـاڕاسـتـەكـەر ) :  Collimetor
بریتیە لە بۆریەك لایەكى داخراوە تەنها ئەوندە نەبێت كە درزێكى تەسكى تێدایە بەهۆى برغوەك دەتوانرێت فراوانیەكەی بگۆرێت . وەلە لایەكى ترى  بۆریەكەوە هاوێنكۆیەكى ڵێل بڕ هەیە دوورە تیشكۆى بە قەدەر درێژى بۆریەكەیە ، ئەو سەرچاوەى دەویسترێت رووناكیەكەى فەحس بكرێت لە بەردەم درزەكە دادەنرێت  ئەو تیشكانەى لە سەرچاوەكەوە دەردەچن بە هاورێكى لە هاوێنكۆكەوە دەردەچێت دەكەوێتە سەر ئاوێزەیەك ئەمەش هەڵدەستێت بە شیتەڵ كردنى رووناكیەكە و زانینى ئەو درێژە شەپۆڵانەى لـێى پێكهاتووە .
   
2-	ئــاوێـــزە : Prism
ئەمەش ئاوێزەیەكى شووشەییە لە سەر مێزێكى بچووكى پەپكەیى پلە كراوى شیاو بۆ خولانەوە دانراوە . بەجۆرێك ئەو تیشكە تەریبانەى لەهاوێنكۆى كۆلیمیتەرەوە دەردەچـن بكەونە سەر ڕووى ئاوێزەكە كاتێك لە بارى بچووكـترین لادان دەبێت . بەمەش ئاوێزەكە هەڵدەستێ بەشیتەڵكردنى رووناكى سەرچاوەكە ، قەپاغێكى كانزایى لەسەر ئاوێزەكە دادەنرێت بۆئەوەى هیچ روونـاكیەكى تر بێجگە لە رووناكى سەرچاوەكە بە ئاوێزەكەدا  نەڕوات . 
3-	تـەلـیـســكـۆب : Telescope
ئەو روونـاكییە شیتەڵ بووەى كەلە ئاوێزەكەوە دەردەچێت ( شەبەنگەكە ) بەناو هاوێنتەنى تەلسكۆبەكە دادەڕوات چەند وێنەیەك بۆ درزى كۆلیمیـترەكەوە دروست دەكات هەر وێنەیەك بە ڕەنـگێك لە ڕەنـگەكانى شەبەنگەكە دەبێت ئەم وێنانەش لە ڕووتەختى هاوێنچاوى تەلسكۆبەكە دروست دەبن ، وە وێنەیەكى كۆتایى خەیاڵى گەورەكراوەى شەبەنگەكـە دروست دەكات بە ڕوونى دەبینرێت لە دوورى چاكـترین بینین . وێنـەى ( 15 – 8 ) .







پــرســیـار و ڕاهـــێــنــانى بەشى هەشتەم

پ1/ وەڵامی ڕاست بۆ هەریەكێك لەمانەی خوارەوە هەڵبژێرە .
1-	وێنەی تەنێك ، راستەقینەیە ، هەڵگەڕایەوەیە ، گەورەكراوە . ئەوا ئەو ئامێرەی ئەم وێنەی دورستكردوە .
a- هاوێنپەڕتە        b- هاوێنكۆیە          c- ئاوێنەی روو تەختە       -d ئاوێزەیە 
    2- بە كۆبوونەوەی رەنگەكانی رووناكی سپی دوای دەرچوونیان لە هاوێنەكەوە ، لەیەك خاڵدا ،
          كاتێك رووناكی سپی دەكەوێتە سەر هاوێنەكە دەگوترێ :
         a- ڵێڵ گۆیی         b- تەراوێلكە             c- ڵێڵ رەنگی                d- شەبەنگ 
    3- شەبەنگبینی ئاوێزەدا دەزگایەكە بەكاردەهێنرێت بۆ :
         a- بینینی شەبەنگی رووناكی و پێوانی درێژە شەپۆلەكانیان. 
         b- پیشاندانی وێنە و نوسینەكان .
         c- تەماشاكردنی ئەستێرەكان و تەنە ئاسمانیەكان .
         d- بینینی تەنە بچووكەكان .
    4- مۆمێك لەسەر تەوەری بنچینەیی هاوێنكۆیەك وە لە دووری (30cm) لێیەوە دانرا. دوورە
          تیشكۆی هاوێنەكە (10cm) بوو . ئەوا ئەو وێنەی پەیدا دەبێت :
a-	راستەقینەیە ، قیتە ، گەورەكراوە .
b-	راستەقینەیە ، هەڵگەڕاوەیە ، گەورەكراوە .
c-	راستەقینەیە ، هەڵگەڕاوەیە ، بچووكراوە .
d-	خەیاڵیە ، قینە ، گەورەكراوە .
5- مۆمێك لەسەر تەوەری بنچینەیی هاوێنكۆیەك وە لە دووری (20cm) لێیەوە دانرا . وێنەی دورستبوو (3) هەند گەورەكرابوو . كەواتە دووری وێنە دەبیتە :
     a- (7cm)          b- (20cm)             c- (60cm)         d- (40cm)
پ2/ دووجۆرەكەى هاوێنەكان چـین ؟ بەچى لەیەكـترى جیا دەكرێنەوە ؟ .
پ3/ هێلكارى ئەو تیشكانە بكە بۆ دیارى كردنى وێنەى تەنێك كە :
a)	هاوێنكۆ دروستى دەكات كاتێك تەنەكە لە نێوان تیشكۆ ودووهەندى دوورە تیشكۆ دانرابێت .
b)	هاوێنپەرت دروستى دەكات . 
پ4/  ڵێڵ ڕەنـگى لەهاوێنەدا پێناسە بكە . ئەم عەیبە لە هاوێنەدا چۆن چارە دەكرێت ؟ . 
پ5/  لە چ ڕووێكەوە تەلیسكۆبى رووناكى دەرەوە باشترە لە تەلیسكۆبى رووناكى شكێنەرەوە ؟ 
پ6/ بەشەكانى شەبەنگى ئاوێزەدار چـین ؟ وە بۆ چ مەبەستێك بەكاردێت ؟ . 
پ7/  رێگایەك باس بكە بۆ دۆزینەوەى دوورە تیشكۆى هاوێنكۆیەك بەكردار . 
پ8 /  بەناو تەلیسكۆبدا تەماشاى وێنەى وێنەیەك دەكەیت ، ئەم ڕستەیە ڕوون بكەرەوە .

پ9 / تەنێك درێژییەكەى (cm1 )ە لـەدوورى ( cm30 ) لەهاوێنكۆیەك دانرا دوورە تیشكۆى (cm10 )ە شوێن و گەورەیـى و سروشتى وێنەكە بدۆزەوە . 
                                                            وەڵام : ( cm15 ، cm 0.5-، هـەڵگـەڕاوە  )
                                                                                                                       
پ10 / هاوێنپەرتێك دوورە تیشكۆى (cm10)ە ، وێنەكـە لەكۆێ دا دروست دەبێت ئەگەر دوورى تەن : a-  (cm20 ) بێت لـەهاوێنەكە .   
       b- (cm 5 ) بێت لە هاوێنەكەدا ، درێژى وێنەكە لە هەردوو باردا چەندە ؟ ئەگەر درێژى   
              تەنەكە (cm 0.5 ) بێت ؟ .
                                            وەڵام :( cm4- ،cm  3.3- ، cm0.1، cm0.33  ) 

پ11/ تەنێك لە دوورى (cm 74 ) لەهاوێنكۆیەك دانرا دوورە تیشكۆى ( cm24 ) بوو شوێنى وێنەكە  و درێژییـەكـەى بدۆزەوە ، ئەگەر درێژى تەنەكە ( cm6) بێت . 
                                                                            وەڵام : ( cm36 ،cm  3- )
                                                                                
پ12/ هاوێنپەرتێك دوورە تیشكۆى (cm8)ە . تەنێك درێژى (cm 5 ) بوو لەدوورى ( cm24 ) لە هاوێنەكەوە دانرا ، شوێن ودرێژى وێنەكەى بدۆزەوە .                                                                                                                           
                                                                           وەڵام : ( cm6- ، cm1.25  )
پ13 / كاتێك تەنێك لــەدوورى (cm20 ) لـەهاوێنەیـەكەوە دادەنرێت ، ئـەوا وێنەیەكى خەیاڵى لــەدوورى (cm10) لــەهـاوێنەكەوە پەیدا دەبێت ، دوورە تیشكۆ و جــۆرى هاوێنەكە دیارى بـكـــە .                        
                                                                         وەڵام : ( cm 20-  ،  هاوێنپەرت   )
