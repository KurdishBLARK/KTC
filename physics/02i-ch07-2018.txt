
شكانەوەی روونـــــاكــی 
Refraction of Light


بـەشــى حەوتەم
 
شـكانـەوەى روونـاكــى
Refraction  of  Light

( 7-1 ) شكانەوەى روونـاكـى :	
كاتێك روونـاكـى دەگاتە سنوورى نێوان دوو ناوەند ، ئەوا بەشێكى رووناكیەكە بۆ ناوەندى یەكەم دەدرێتەوە . وەبەشێكى ترى دەچێتە ناوەندى دووەم . وێنە ( 1 – 7 ) بەشێوەیەكى گــشتى ئــەو تیشكــەى دەچـێتـە نــاوەنـدى دووەم كەمـێـك لـە رێـرەوەكەى بۆ ناو نـاوەنـدى دووەم ( دەچەمێتەوە ) لادەدات  . بـەڵام وەك بارێكى تایبەتى ئەگەر تیشكە لێدەرەكە بەستوونى بكەوێتە سەر سنوورەكە ، ئەوا ئاڕاسـتەى خۆى ناگۆڕێت شكانەوە ڕوونادات .
بەچەمانەوەى تیشكەكانى رووناكى كاتى تێپەربوونیان لە ناوەندەێكەوە بۆ ناوەندێكى تر دەووترێ شكانەوەى رووناكى .

















( 2 – 7 ) هاوكۆلكەى شكانەوە : Index of Refraction 
خێرایـى روونـاكـى لە ناوەندێكى ڕوونـدا پێوەرێكە بۆ روونـاكە چڕى ئەو ناوەندە ئەگەر خێرایـى رووناكى لەناوەندێكى رووندا زۆر كەم بێت ، ئەوا ئـەوناوەند روونـاكـە چرى زۆرە . 
كەوابێ رووناكـە چڕى : بریتیە لە سیفەتێكى ناوەندى ڕوون كە خـێـرایـى رووناكى تیایدا لەسەر بەندە . چەند رووناكە چڕى ناوەندێك زۆربێت ، ئەوا خـێـرایـى روونـاكـى تیایدا كەم دەبێت وە بە پێچەوانەش ڕاسـتە . 
دەتوانین ئەم ڕاسـتیەى سەرەوە باشـتر دەبڕین بە پێناسەكردنى هاوكۆلكەى شكانەوەى
( هـن )(n) ناوەندەكە .



  

                                                                                  	  

                  خــر هـەوا  ~  خــر بۆشـایـى                                                                

بڕى هاوكۆلكەى شكانەوەى ناوەندە جیاوازەكان لەم خشتەیەى خوارەوە دەست دەكەوێت :

نــاوەنــد	هاوكۆلكەى شكانەوە (  n)
هــەوا	 1~ 1.0003  

ئـــاو	1.33
ســەهـۆڵ	1.31
شـووشـەى ئاسـایـى 	1.52
شـووشـەى فـلنـت	1.66
ئـەڵـمـاس	2.42

هاوكۆلكەى شكانەوەى پەتى ناوەندێك بەگوێرەى بۆشایـى پێناسە دەكرێت ، لەبەر ئەوەى خـێـرایـى روونـاكــى لە بـۆشـایـى نزیكەى یەكسانە بە خـێـرایـى روونـاكــى لە هەوادا ، بۆیە هاوكۆلكەى شكانەوەى ناوەندێك بەگوێرەى هەوا هەژمار دەكرێت .
هاوكۆلكەى شكانەوەى ناوەندێك دەوەستێتە سەر درێژى ئەو شەپۆلە رووناكیەى كە دەچێتە ناوەندەكـە ، هاوكۆلكەى شكانەوەى ناوەندێكى ڕوون كەم دەكات بەزیادبوونى درێژى شەپۆلى رووناكى . هەر لەبەر ئەمەشە كـە رووناكى سـوور كەمـتر دەشكێتەوە لە روونـاكــى شـــین .
 لە ڕاسـتیدا دەتوانرێت بسەلمێنرێت كە هاوكۆلكەى شكانەوەى پەتى ناوەندێك  بریتیە لە رێژەى نێوان  تەژێى گۆشەى لێدان لە هەوادا  بۆ تەژێى گۆشەى شكانەوەى لەناوەندەكەدا:
وێنەی (7-2)









یاسـاكانى روونـاكــى شكانەوە : 
1-	تیشكى لێدەر، تیشكى شكاوە ، ستوونى كێشراو لە خاڵى لێدان لەسەر ڕووەكە دەكەونە ناو یەك ڕووتەختەوە .
2-	هاوكۆلكەى شكانەوەى ناوەندێكى ڕوون برێكى نەگۆرە ناوەستێتە سەر گۆشەى لێدان ، بـەڵام دەوەستێتە سەر جۆرى ماددەى ناوەندە ڕوونەكە و درێژى شەپۆل و پلەى گەرمى . 
3-	ئەگەر تیشكێكى رووناكى لەناوەندێكى كەم رووناكە چڕەوە بچێتە ناوەندێكى ترى زۆرتر رووناكە چڕ ئەوە تیشكەكە دەشكێتەوە و لە ستوونى كێشراو نزیك دەبێتەوە وە ئەگەر تیشكێكى روونـاكــى لەناوەندێكى زۆر رووناكە چڕ بچێتە ناوەندێكى  كەمـتر رووناكە چڕ ئەوا تیشكەكە دەشكێتەوەو لەستوونى كێشراو دوور دەكەوێتەوە. وێنـەى ( 3 – 7 ) . 













نـمــوونـە : ئـەگـەر خـێرایـى روونـاكـى لـەهـەوادا بكـاتـە (m/sec108 × 3) وە هـاوكـۆلكـەى شـكـانـەوەى شـووشـە ( 1.5 ) بێت ، ئـایـا خـێرایـى روونـاكـى لـە شـووشـەدا چـەنـدە ؟ .

شـــیـكـار :  










	
( 3 – 7 ) قـووڵـى ڕووكەشى تەنێك لەناو ناوەندێكى ڕووندا :
قـووڵـى ئاوى گومێك زۆر جار كەمتر دیاردەكەوێت لە قوڵیە ڕاسـتیەكەى، یان ماسى یەك لەناو ئاودا وادیار دەكەوێت كە نزیكترە لە ڕووەكەیەوە . بڕوانە وێنەى ( 4 – 7 ) ئەم دیاردانە بۆ هۆى شكانەوەى روونـاكـى دەگەڕێتەوە كاتێك رووناكیـەكـە لەناوەندێكەوە بۆ ناوەندێكى تر دەگوازرێتەوە. لەوێنەكەدا ئەو تیشكەى لە پارە كانزاكەوە دەردەچێت لە ستوونى كێشراو دوور دەكەوێتەوە ئینجا دەگاتە چاومان . ئێمەش پارەكە لەشوێنى ( P ) دەبینین لەجیاتى شوێنى (P ) وە دەبینى كە d ، d  قـووڵـى ڕاسـتەقینەو قـووڵـى ڕووكەشى پارەكە دەنوێنن. دەتوانین بیسەلمێنین كە :

 






	












 ( 4 – 7 ) گۆشەى مۆلەق و دانەوەى تەواوەتى ( critical angle and total reflection )
گوتمان كاتێك تیشكێكـى رووناكى لە ناوەندێكى رووناكەچڕى زۆرەوە (گەورەیەn ) وەك ئاو دەچێتە ناوەندێكى تـر رووناكەچڕى كەمتربێت وەك هەوا ئەوا تیشكـە شكاوەكـە لە ستوونى كێشراو دووردەكەوێتەوە، بڕوانە وێنەى (a,b 5-7 )، تیشكێكـى رووناكى بەلارى لە ئاوەوە بۆ هەوا دەردەچێت لێرەدا گۆشەى شكانەوە گەورەتر دەبێت لە گۆشەى لێدان ، ئەگەر ئێمە بەرەبەرە گۆشەى لێدانمـان زیادكـرد ئەوا بەرەبەرە گۆشەى شكانـەوەش لەگەڵیدا زیاد دەبێت. لە گۆشەیەكـى لێدانى دیارى كراو ( مۆلەقەدا ) دەبینین كـە گۆشەى شكانەوە دەبێتە(˚90). واتە تیشكە شكاوەكە تەریب دەبێت بۆ ڕووى ئاوەكە ، ئەگەر گۆشە لێدانەكە زیاتر بێت  لەو گۆشە مۆلەقەیە ئەوا تیشكەكە بۆ ناو ئاوەكە دەدرێتەوە ، بۆ ناو هەوا دەرناچێت بەم ڕووداوە دەووترێ دانەوەى تەواوەتى .

گۆشەى مۆلەق( cθ ):Critical angle 
گۆشەى مۆلەق بۆ دانەوەى تەواوەتى گەورەترین گۆشەی لێدانە لە ناوەندێكی رووناكەچڕى زۆردا كـە گۆشەیەكى شكانەوەى وەستاوى لە ناوەندێكی رووناكە چڕی كەمدا بەرامبەردەبێت یان ئەو گۆشە لێدانەیە كە گۆشە شكانەوەكـەى ( 90˚ ) دەبێت .
 
دانەوەى تەواوەتى : Total Reflection
كاتێك گۆشەى لێدان لە ناوەندە زۆر رووناكـەچڕەكە زیاتر بوو  لە گۆشەى مۆلەق ، ئەوا تیشكە لێدەرەكە  بۆ هەمان ناوەندە زۆر چڕەكە دەدرێتەوە و بۆناوەندە كەم چڕەكە دەرناچێت . 







 
واتـە هـاوكـۆلكـەى شـكانـەوەى نـاوەندێك دەكاتـە هـەڵگـەڕاوەى ساینى گۆشـە مـۆلـەقە .
















نمــوونـە : ئەگەر هاوكۆلكەى شكانەوەى شووشە ( 1.5 ) بێت ، ئایا گۆشە مـۆلـەقەكــەى بــۆ هــەوا چەندە ؟ 
 
شـــیـكـار : 





                                                                                               
                                                                                            
                                                                                              
  
لێرەدا دیاردەكەوێت كاتێك گۆشەى لێدان لەناو شووشەدا كەمـێك زیـاتـر بێت لـە (˚42) ، ئـەوا تیشكـەكـە لـەنـاو شــووشـەوە بۆ نـاو هــەوا دەرناچێت . بەڵكو بۆ هەمان ناوەندى شــووشـە دەدەرێتـەوە . وەك لە ئاوێزەى وەستاوى
 دوولا یەكسان ڕوودەدات . بروانە وێنەى
 ( 6 – 7 ) ، وە هۆى درەوشانەوەى ئەڵماس 
دەگەڕێتـەوە بۆ كەمى گۆشە مۆلـەقەكـەى
 كە (˚24) پلـەیە ئەمەش وادەكات كەتیشكى 
رووناكى لەناو ئەڵماس دا چەند جار تووشى دانەوەى
 تەواو دەبێت  پێش ئەوەى بۆ ناو هەوا دەربچێت.
رووناكى دەتوانێت بەناو  ریشاڵـە بینایەكاندا 
بۆ ماوەى دوور بڕوات لەبـەر چەند جارە دانەوەى
 تەواوەتى . هەندێ جار بەم ریشاڵانە دەووترێ بۆریەى رووناكى  Light tubes )) ، ئەم تەكنیكە بەكاردێ بۆ فـەحـس كردنى ئەندامەكانى ناو لەشى مرۆڤ .وێنەی (7-7) 








( 5 – 7 ) تـەڕاویلكـەى نـاوچـە گـەرمــەكـان : ( السـراب – Mirage )
مرۆڤ لـەبیـابـانـى گـەرم دا لـەوانـەیـە گـۆمێكـى ئـاو لـە دوورەوە ببیـنـى كـە لـەڕاسـتیـدا هـەبـوونـى نییـە ، وە هـەروەهـا كاتێك لـەهـاوینـدا لـەسـەر ڕێگـاى قـیرتـاو سـەفـەر دەكـەیت هـەنـدێ شـوێنـى تـەڕایـەتـى لـەسـەر ڕێگـاكـە دەبینـى ، بەم هـەرخـەڵـەتـانـدنـى بینـین دەووتـرێ تـەڕاویلكـە . كـە لـەئـەنجـامـى شـكانـەوەى روونـاكـى پـەیـدادەبێت . ئـەم ڕووداوە بـەم جـۆرە لێك دەدرێتـەوە ، ئـەم چینـە هـەوایـەى نـزیكـى زەوى یـە گـەرم دەبێت و دەكشێت بـۆیـە چـڕى یـەكـەى كـەمـتر دەبێت لـەچـڕى چینـەكـانـى سـەرەوە ، كاتێك تیشكـى روونـاكـى لـە زەوى نـزیك دەبێتـەوە لـەچینـە زۆر چـڕەكـانـەوە دەچێتـە ئـەم چینـە كـەم چـڕەى كـە زۆر نـزیكـى ڕووى زەوى یـە بـۆیـە لـەسـتوون دوور دەكـەوێتـەوە تـا تـووشـى دانـەوەى تـەواوەتـى دەبێت ، كـە ئـەم تیشكـە دراوانـە دەكـەونـە سـەر چـاوى سـەیـركـەر ، ئـەویـش وێنـەى ئـاسـمـان لـەسـەر زەوى وەك گـۆمێكـى ئـاوى خـەیـاڵـى دەبینـیت . وێنـەى ( 8 – 7 ) . 
 







ئـەو تیشكـە روونـاكیـانـەى لـە ئـەستـێرەكـانـەوە دەردەچـن لـەبـۆشـایـى دا بـەهـێڵـى ڕاسـت دەڕۆن بـەڵام كاتێك دەگـەن بـە چینـەكـانـى هـەوا دەشـكێنـەوە و ڕێـرەوكـانیـان چـەمـاوەیی دەبێت ، وە كاتێك دەكـەونـە سـەر چـاوى تـەمـاشـاكـەر ، ئـەوا ئـەسـتێرەكـە لـەشـوێنێك دەبینیت كـە شـوێنـى ڕاسـتـەقینـەى خــۆى نـى یـە . وێنـەى ( 9 – 7 )
 






 





( 6 – 7 )  دیاركردنى رێڕەوى تیشكى رووناكى بەناو ئاوێزەدا :
ئاوێزە(prism) تەنێكى ڕوونە دەكەوێتە نێوان دوو ڕووتەختى بە یەك گەیشتوو . وێنە
 (a10 – 7 ) ئاوێزە لە زۆر دەزگا بیناییەكاندا بەكاردێت وەك دووربین و تەلەسكۆب و شەبەنگ بین  ، وە هەروەها  بۆ شیتەڵكردنى رووناكى بۆ ڕەنـگەكانـى بەكاردێت .







 

ئەو تیشكەى بەلارى دەكەوێتە سەر ڕووێكى ئاوێزە دوو جار دەشكێتەوە جارێكیان كـە دەچێتـە نـاو ئاوێزەكـە و جـارێكـى تـر كە لـێى دەردەچێت . گریمان تیشكى روونـاكـى لەهەواوە  دەچێتە ناو ئاوێزەكە بەگۆشەى لێدانى (iθ) ، ئەم تیشكە دەشكێتەوە و لە ستوونى كێشراو نزیك دەبێتەوە . وە لەستوونى كێشراو دوور دەكەوێتەوە كاتێك لە ئاوێزەكە دەردەچێت  بۆ ناو هــەوا . بەو گۆشەى كە تیشكەكە  بەهۆى ئاوێزەوە لە رێرەوەكەى دەچەمێتەوە پـێى دەووترێ گــۆشەى لادان . لەوێنەى (b 10 – 7 ) دا گۆشەى نێوان درێژكراوەى تیشكى تێچوو وە درێژكراوەى تیشكى دەرچوو ( δ       ) بر یتیە لە گۆشەى لادان . لەمەوە دیاردەكەوێت كە ئــاوێــزە وێـنــەى خەیاڵـى دروست دەكات  لە شـوێنـى ڕاسـتـەقــیــنــەى خــۆى دا نـابێت . وێـنــەى (c 10 – 7 ) .                                 







 ( 7 – 7 ) روونـاكـى و ڕەنـگ : 
شیتەڵ كردنى روونـاكـى بۆ چەند ڕەنـگێكى جـــودا .
كاتێك تیشكى روونـاكـى بە شووشەى ئاوێزە  تێپەڕ دەبێت و دەكەوێتە سەر شاشەیەكى سپى ئەوا چەند گورزە ڕەنـگێك دەبینین كە پێكهاتووە لە ( سـوور _ پرتەقالى _ زەرد _ ســەوز _ شـــین _نیلى _ بنەوشەیى ) لەسەر شاشەكەدا وێنەی(7-11) . سنوورێكى دیارى كراو لە نێوان ڕەنـگەكان  نـى یە . بەرە بەرە  ڕەنـگێك بۆ ئەوەى تەنیشتى دەگۆرێت . شى كردنەوەى روونـاكـى بینراو  بۆ ئەو ڕەنـگانەى لـێى پێكهاتووە  پـێى دەووترێ شیتەڵ كردنى روونـاكـى وە بە ڕەنـگەكان دەووترێ ڕەنـگە شەبەنگیەكان ، تەنها ئاوێزە روونـاكـى شیتەڵ ناكات بەڵكو دەزگاى تریش  هەیە هەڵدەسێ بەشیتەڵ كردنى روونـاكـى  وەك درزەكى لادان ، بۆ نمـوونـە ئـەو رووناكیــەى لــەڕووى ( CD ) دەدرێتـەوە ڕەنـگاو ڕەنـگـە ، چونكە ڕووى ( CD ) وەك درزكێكى روونـاكـى دەرەوە كاردەكات .



 












روونـاكـى سپى كاتێك بەناو ئاوێزەدا تێپەر دەبێت بۆ ڕەنـگەكان شیتەڵ دەبێت ، چونكە هاوكۆلكەى شكانەوەى ئاوێزەكە دەگۆڕێت بەگۆڕانى درێژە شەپۆڵ . هەر ئەمەش دەبێتە هۆى جودا بوونەوەى ڕەنـگەكان لەیەكترى .

ئێستاكە باسى پەیوەندى نێوان روونـاكـى و ڕەنـگ دەكەین . ئێمە دەزانین كە روونـاكـى بریتیە لە شەپۆلە كارۆموگناتیسیەكان  كە لە لـەرینەوەى تەنۆلكە بارگاویەكان پەیدا دەبن ، وە هەروەها زانیمان كە شەپۆلە كارۆموگناتیسیەكان مەودایەكى فراوانیان هەیە لە درێژە شەپۆلى جیا جیا ، روونـاكـى بینراو تـەنهـا مـەودایـەكـى تـەسـكـە لـە شـەبـەنـگـى كـارۆمـوگنـاتیسـى . هـەر چـۆنێك بێت روونـاكـى بینراو لەو شەپۆلانە پێكهاتووە  كە درێژییان دەكەوێتە نێوان ( 380  نانۆمەتر بـۆ  780 نانۆمەتر ) .( نانۆمەتر =  9-10مـەتـر ) (1nm = 10-9m)،لە تێكەڵەی ئەم شەپۆلانەش رووناكی سپی پەیدادەبێت. هاوكۆلكەى شكانەوەى هەر ماددەیەكى ڕوون كەم دەبێت  بەزیادبوونى درێژى شەپۆڵ. لەم خشتەدا هاوكۆلكەى شكانەوەى شووشە بۆ چەند درێژە شەپۆلى روونـاكـى پێشان دراوە كەتیایدا بۆمان دەردەكەوێت كە شەپۆلە كورتەكانى رووناكى بینراو،( ڕەنـگـى بنەوشەیى ) زۆرتر دەشكێتەوە لە شەپۆڵە درێژەكان ( ڕەنـگـى سوور ) ، شكانەوەى ڕەنـگەكانى تر دەكەوێتە نێوانیـان بەپـێى درێژى شەپۆلیان .


گـۆڕانـى هاوكۆلكەى شكانەوە بـەپـێى درێژى شەپۆل
ڕەنـگـى بەرامبـەر	هاوكۆلكەى شـكانـەوە ( n )	درێژى شـەپـۆل ( λ ) نانۆمەتر
بنـەوشــەیـى	1.539	361
شـــین	1.528	434
ســەوز	1.523	466
زەرد	1.517	589
پـرتـەقـالـَـى	1.574	656
ســـــوور	1.511	768


لەوێنـەى خوارەوە مەوداى ئەو درێژە شەپۆلانەى كە بەرامبەرن بە هەر ڕەنـگێك پیشانـدراوە هەروەك پێشتر گوتمان كە ڕەنـگەكان لەسەرخۆ دەگۆڕین سنوورێكى ئاشكرا لەنێوانیان دانییە لەوانەیە ئەو سنوورانەى لەوێنـەكـەدا دیاركراون جێگیر نەبن و دەگۆرێن. واتە رەنگ سیفەتێكى رووناكییە دەكەوێتە سەر درێژى شەپۆڵ. 







هۆى بینینى ڕەنـگەكان بۆ ئەو دەمارانە دەگەڕێتەوە كە لە تۆڕى چاودا هەیە و هەستیارن بۆ روونـاكـى ، كاتێك روونـاكـى دەكەوێتە سەر ئەو دەمارانە دەبێتە هۆى گۆڕانكارى كیمیایـى و كارەبایـى كە دەگوێزرێنەوە بۆ دەماغ ( مێشك ) و هەست بەڕەنـگەكان پەیدادەكات .   
لە سەر تۆڕى چاو دوو كۆمەڵە دەمار هەیە قـووچـەكەكان و چیلكەكان ( تووڵەكان ) ، قـووچـەكەكان كۆتایـى ئەو دەمارانەن كە هەست بەڕەنـگەكان دەكەن و تووڵەكانیش هەست بە توندى روونـاكـى دەكەن . 
سێ كۆمەڵـە قووچەكیـش هەیە ، هەر كۆمەڵـەیەك تایبەتە بە ڕەنـگێك لە ڕەنـگە بنەڕەتیەكان  ( سـوور _ســەوز _ شـــین ) ، ئەگەر تەنها روونـاكـى سـوور بكەوێتە سەر تۆڕەى چاو ، ئەوا ئەو قـووچـەكانە دەبزوێنێت كە تایبەتن بەڕەنـگـى سـوور وە ئەگەر روونـاكـى ســەوز بكەوێتە سەر تۆڕى چاو  ئەوا ئەو قووچەكانە دەبزوێنێ  كە تایبەتن  بەڕەنـگـى ســەوز . وە هەروەها..... بەڵام ئەگەر روونـاكـى زەرد كەوتە سەر چاو ئەوا دوو كۆمەلە  قـووچـەك دەبزوێنـێ كە تایبەتن بەڕەنـگـى سوور  و ســەوز . وە ئەگەر روونـاكـى سـپـى كەوتە سەر چاو هەرسێ جۆرە قـووچـەك دەبزوێنێت و هەستى روونـاكـى سپى پەیدا دەبێت، بەڵام ئەگەر هیچ روونـاكـى نەكەوێتە سەر تۆڕى چاو ئەوا هەستى تاریكى ( ڕەش ) دیاردەكەوێت .
زۆرتـرین ئاژەڵ لە چاوەكانیانـدا هەستەوەرى ڕەنـگەكانیان نـى یە . بۆیە تەنەكان بە ڕەش و سپى دەبینن و روونـاكـى بەگوێرەى ئەوان بێ ڕەنـگــە .

( 8 – 7 ) ڕەنـگـى تەنە رێگرەكانى رووناكى :
      ڕەنـگـى تەنە رێگرەكانى روونـاكـى دەوەستێتە سەر :
1-	ڕەنـگـى ئەو رووناكیەى دەكەوێتە سەر تەنەكە .
2-	ڕەنـگـى ئەو رووناكیەى تەنەكە دەیداتەوە .  
دابنێ ڕەنـگـى رووناكى سپى دەكەوێتە سەر تەنێك ، ئەوا تەنەكە هەندێ لە درێژە شەپۆلەكان هەڵدەمژێت و ئەوانى تر دەداتەوە ، ڕەنـگـى تەنەكە بەتێكەڵەى ئەو ڕەنـگانەى ( ئەو درێژە شەپۆلانەى ) تەنەكە دەیداتەوە و دەكەوێتە سەر چاومان  دیاردەكەوێت . بۆ نموونە تەنى ســوور ، كاتێك رووناكى سپى دەكەوێتە سەرى ئەوا تەنها ئەو شەپۆلانە دەداتەوە كە بەرپرسیارن لە ڕەنـگـى ســوور  و هەموو ڕەنـگەكانى تر هەڵدەمژێت بۆیە بەڕەنـگـى ســوور دیاردەكەوێت وێنەی (7-12a) وە هەروەها تەنى سەوز تەنها ڕەنـگـى سەوز دەداتەوە و ڕەنـگەكانى تر هەڵدەمژێت وێنەی (7-12b). وە ئەگەر تەنێك هەموو شەپۆلە بینراوەكانى رووناكى بەهەمان بڕ بداتەوە ئەوا ڕەنـگـى ئەو تەنە سپى دیاردەكەوێت ، لەلایەكى ترەوە ئەگەر تەنێك هەموو شەپۆڵە بینراوەكانـى رووناكـى هەڵمژێت هیچى نەداتەوە ئەوا ئەو تەنە ڕەش دیاردەكەوێت ، لەڕاسـتیدا تەنى ڕەش نابینرێت ، بەڵام بەبینینى تەنەكانى دەوروپشتى شوێنەكەى دیارى دەكرێت .







 گوڵێكى ســوور كاتێك بە رووناكى سپى ( رووناكى خـۆر ) رووناك دەكرێتەوە  ئەوا بەڕەنـگـى ســوور دیاردەكەوێت بەڵام هەمان گوڵ ئەگەر تەنها بەڕەنـگـى شـــین رووناك بكرێتەوە ئەوا ڕەش دیاردەكەوێت.هۆیەكەى لەبەر ئەوەیە كە ڕەنـگـى ســوور لەو رووناكیە شـــینەدا نـى یە كە كەوتۆتە سەر گوڵەكە بۆیە گوڵَەكە ڕەنـگە شـــینەكە هەڵدەمژێت و نایداتەوە لەئەنجامدا ڕەش دیاردەكەوێت .
 ڕەنـگـى ڕاسـتەقینەى تەنەكان لەوساتە دیاردەكەوێت كاتێك بە رووناكى خۆر روونـاك بكرێنەوە .
 ( 9 – 7 ) ڕەنـگـى تـەنـە روونەكـان ( پالـێوەرەكـانـى رووناكـى _ فـلتـەرەكـان ) :
ڕەنـگـى تەنى ڕوون دەوەستێتە سەر ڕەنـگـى ئەو رووناكیەى پـێى تێپەڕدەبێت ( یان كۆمەڵەى ئەو شەپۆڵانەى پـێى تێپەڕدەبێت ) .
بـۆ نـمــوونـە شـووشـەى شـــین تـەنـهـا رێ دەدات بـەتێپـەربـوونـى ئـەو شـەپـۆلانـەى بـەرپـرسـیارن لـەڕەنـگـى شـــین ( لەگەلأ كـەمـێك لـە درێژە شـەپـۆلـەكـانـى نزیكیەوە وەك ســەوز و بنـەوشــەیـى ) وە هـەمـوو شـەپـۆلـەكـانـى تـر هـەڵـدەمــژێت .
وە هەروەها شووشەى زەرد تەنها دەهێڵێت ڕەنـگـى زەرد بەناوى تێپەربێت و ڕەنـگەكانى تر هەلدەمژێت ، بروانە وێنەى ( 13 – 7 ) . 
ئەگەر بەناو شووشەیەكى شـــینەوە سەیرى پەڕاوێكى سپیت كرد ، ئەوا ڕەنـگـى پەڕاوەكە شـــین دیاردەكەوێت .

 

















( 10 – 7 ) تێكەڵكـردنى ڕەنـگــەكان :
ئەگەر شەبەنگى رۆژ بۆ سێ ناوچەى یەكسان دابەش بكرێت ، ئەوا ئەو رووناكیەى لە تێكەڵەى ناوچەى شەپۆڵە درێژەكان پەیدا دەبێت ڕەنـگەكەى ســوور دەبێت وە تێكەڵەى ناوچە درێژە شەپۆڵە ناوەندیەكان ڕەنـگەكەى ســەوز دەبێت وە تێكەڵەى ناوچە درێژە شەپۆلە كورتەكان ڕەنـگەكەى شـــین دەبێت بڕوانە وێنەى ( 14 – 7 ) بەم سێ ڕەنـگـى رووناكیە دەووترێ ڕەنـگــە بنچینەیەكان(بنەڕەتیەكان) (Primary color)، هە ڕەنـگێكى تر دەتوانرێت لە تێكەڵ كردنى ئەم سێ ڕەنـگە بنەڕەتیە دەست بكەوێت ، شاشەى تەلەفزیۆنى ڕەنـگاو ڕەنـگ لە ناوچەى بچووكى تەنیشت یەك پێكهاتووە ،ئەم ناوچانە بەرپرسیارن لە سێ ڕەنـگە بنچینەیەكان ، هەر ڕەنـگێكى پەیدابــوو لەسەر شاشەكە لەئەنجامى كاراكردن و ورووژاندنی  ئەم ناوچە ڕەنـگیانەیە بە بڕى جیاواز .







ئەگەر سێ گورزەى رووناكى هەریەكیان تایبەت بەڕەنـگێكى بنچینەیـى لەسەر شاشەیەكى سپى چـوونە سەر یەكترى ، ئەوا ڕووبەرە روونـاك كراوەكە وەك وێنەى ( 15 – 7 ) دیاردەكەوێت كە تیایدا ئەم زانیاریانە دەست دەكەوێت :
1-	 كۆكردنەوەى سێ ڕەنـگە بنچینەییەكە ( ســوور ، ســەوز ، شـــین ) ڕەنـگـى سپى دەست دەكەوێت . واتـە :    
   ســــوور  +  ســەوز  +  شـــین  ←  ســپـى
2-	  شـــین +   ســەوز  ←  پیرۆزەیى 
3-	  ســوور +  ســەوز  ←  زەرد  
4-	  ســوور +  شـــین  ←  ئەرخەوانى
 وەهەروەها .....
5-	  ســوور + پیرۆزەیـى  ←  سپى 
6-	ســەوز +  ئەرخـەوانى  ←  سپى
7-	  شـــین +   زەرد  ←  سپى
ڕەنـگە تەواوكەرەكان(Complementary Colours) بریتین لە هەردوو ڕەنـگ لە ئـەنجامـى تێكەڵ كردنیان ڕەنـگـى سپى پەیدا دەبێت . واتە ســوور تەواوكەرى پیرۆزەییە وە ســەوز تەواوكەرى ئەرخوانیە وە شـــین تەواوكەرى زەردە . 
بە تێكەڵكردنى رووناكى بۆ دەست كەوتنى ڕەنـگـى ویستراو دەووترێ رێگاى كۆكردنەوەى ڕەنـگەكان . بەڵام ئەم رێگایە بۆ كۆكردنەوەى بۆیەكان بەكارنایەت .بـەڵكـو تێكەڵ كردنى بۆیەكان بۆ دەست كەوتنى ڕەنـگـى بۆیەى ویستراو بەرێگاى لێ دەركردن دەبێت ، چونكە ڕەنـگـى بۆیە دەوەستێتە سەر ڕەنـگـى تێكەڵــەى ئەو درێژە شەپۆلانەى بۆیەكە دەیداتەوە یان هەڵى دەمژێت . 
لـەڕاسـتیدا سـێ بـۆیـەى بنچینـەیــى (بنەڕەتی ) هـەن كـە ئـەمـانـەن : 
•	بۆیەى زەرد ، ڕەنـگـى ســوور و ســەوز دەداتەوە و ڕەنـگـى شـــین هەڵدەمژێت .  
•	بۆیەى ئەرخەوانى ( یان بۆیەى ســوورى پێ دەڵێن ) ڕەنـگـى ســوور و شـــین دەداتەوە ڕەنـگـى ســەوز هەڵدەمژێت .
•	بۆیەى پـیرۆزەیـى ( یان بۆیەى ســەوزى پێ دەڵێن ) ڕەنـگـى ســەوز و شـــین دەداتەوە ڕەنـگـى ســوور هەڵدەمژێت .وێنەی (7-16)










ئەگەر سێ بۆیە بنەڕەتیەكە لەگەلأ یەكترى تێكەلأ بكرێن ، ئەوا بۆیەى پەیدابوو ڕەنـگـى ڕەش دەبێت ، چونكە هەربۆیەك لەبۆیە بنەڕەتیەكان ڕەنـگێكى بنچینەیـى هەڵدەمژێت وە تێكەڵـەكە هیچ ڕەنـگێك ناداتەوە . 
بەڵام تێكەڵ كردنى بۆیەى زەرد  لەگەلأ بۆیەى پیرۆزەیـى تێكەڵەكە ڕەنـگـى ســەوز دەبێت چونكە بۆیەى زەرد ڕەنـگـى شـــین هەڵدەمژێت و ڕەنـگـى ســوور و ســەوز دەداتەوە كەچى بۆیەى پیرۆزەیى ڕەنـگـى ســوور هەڵدەمژێت و ڕەنـگـى شـــین و ســەوز دەداتەوە جا هەردوو بۆیەكە لە دانەوەى ڕەنـگـى ســەوز هاوبەش دەبن ، لە ئەنجامدا ڕەنـگـى تێكەڵەكەى ئەم دوو بۆیە ســەوز دەبێت .
بەم پێ یە ئـەگـەر بمانەوێت ڕەنـگێكى رووناكى بخەینە سەر شاشەیەك ، ئەوا ڕێگاى كۆكردنەوە بۆ تێكەڵ كردنى ڕەنـگەكان بەكاردەهێنین بۆ دەستكەوتنى ڕەنـگە ویستراوەكە . بەڵام لە كاتى تێكەڵ كردنى بۆیەكان ئـەوا یاساكانى تێكەڵ كردنى ڕەنـگەكان بە لێدەركردن بەكاردەهێنن .
پ / بەناو دوو فلتەرى رووناكى ( پاڵێوەر ) فـلتەرى ئەرخـەوانـى و فـلتەرى پیرۆزەیـى سەیرى گولێكى سپى كرا ، ئایا ڕەنـگـى گوڵەكـە چۆن دەبینرێت ؟ . 
وەڵام / ئەو ڕەنـگە سپـى یەى لە گوڵـەكە دەدرێتەوە تێكەڵـەى سێ ڕەنـگـى بنچینەیە
 ( ســوور + ســەوز + شـــین ) پالێوەرى ئەرخەوانى ، ســەوز هەڵدەمژێت رێگا بە تێپەڕبوونى ســوور و شـــین دەدات وە پالێوەرى پیرۆزەیـى ســوور هەڵدەمژێت و  ڕێگا بە تێپەڕبوونى  ســەوز و شـــین دەدات ، دەبینى دوو پالێوەرەكە هاوبەش دەبن لە تێپەڕكردنى ڕەنـگـى شـــین جا لەبەرئەوە ڕەنـگـى گوڵەكە شـــین دیاردەكەوێت . 

























پــرســیـار و ڕاهـــێــنــانى بەشى حەوتەم

پ1/ وەڵامی ڕاست بۆ هەریەكێك لەمانەی خوارەوە هەڵبژێرە .
1-	خێرایی رووناكی لەناو پارچە شووشەیەكدا (2×108 m/sec) ە ، ئایا هاوكۆلكەی شكانەوەی پارچە شووشەكە چەندە ؟
a       - (2)          b- (1.5)          c- (0.2)        d- (0.67)      
2- تیشكێكی رووناكی لە هەواوە دەچێتە ناو شووشە ، كام لەم دەستەواژانە ڕاستە :
  a- گۆشەی لێدان گەورەتردەبێت لە گۆشەی شكانەوەلە شووشەكەدا .
  b- گۆشەی لێدان بچووكتردەبێت لە گۆشەی شكانەوەلە شووشەكەدا .
       c-  گۆشەی لێدان یەكسان دەبێت بە گۆشەی شكانەوە لە شووشەكەدا .
       d- لەرەلەری رووناكیەكە زیاد دەكات . 
     3- تێكەڵكردنی كام دوو رەنگی بنچینەیی ، رەنگی ئەرخەوانیان لێ پەیدا دەبێت .
        a- سەوز و شین                          b- سوور و شین 
        c- سەوز و سوور                         d- سوور و پیرۆزەیی 
     4- ئەو رووناكیە بینراوەی كە درێژی شەپۆلی نزیكی (nm700) ە ، رەنگەكەی 
         a- شینە          b- سوورە           c- بنەوشەییە          d- زەردە 
     5- ساینی گۆشەی مۆلەقەی هەر ماددەیەك ك هاوكۆلكەی شكانەوەی (n) بێت دەكاتە
        a- n               b- 2n               c- 1/n                 d- 1/2n
پ2 / هاوكۆلكەى شكانەوەى ناوەندێك پێناسە بكە . یەكەى پیـوانـى چـى یە ؟ . 
پ3 / یاساكانى رووناكى شكانەوە بڵێ . 
پ4 / گۆشەى مـۆلەق و دانەوەى تەواوەتى پێناســە بكە .
پ5 / بۆچى ئەستێرەكان لە شوێنى ڕاسـتەقینەى خۆیان نابینرێن ؟ . 
پ6 / ڕێڕەوى تیشكێكى رووناكى بەناو ئاوێزەدا بەپـێى یاساكانى شكانەوە بكێشـە .
پ7 / ڕەنـگـى تەنە رێگرەكانى رووناكى لەسەر چى بەندە ؟ .
پ8 / ڕەنـگـى تەنە ڕوونەكانى رووناكى لەسەر چى بەندە ؟ .
پ9 / ڕەنـگە تەواوكەرەكان پێناسە بكە ، نموونەى لەسەر بهێنە . 
پ10 / ڕەنـگـى پارچە قوماشێك لەبەر رووناكى خۆردا شین دیاردەكەوێت ، ئایا بە چ ڕەنـگێك  دیاردەكەوێت ئەگەر تەنها بە رووناكى ســوور رووناك بكرێتەوە ، هەردوو بـار لێك بدەرەوە .
پ11 / بەناو پالێوەرێكى پیرۆزەیـى سەیرى گولێكى زەردت كرد ، ئایا ڕەنـگەكەى چۆن دیاردەكەوێت ، وەڵامەكەت ڕوون بكەرەوە . 

پ12 / خێرایـى رووناكى لەناو شلەیەكدا ( 0.8 )ى خێرایـى روونـاكیە لە هەوادا ، ئایا هاوكۆلكەى شكانەوەى ئەم شلــە چەندە ؟ .                               وەڵام : ( 1.25 )

پ13 / قـووڵـى ئاو لەحەوزێكدا (m6 )ە ، ئایا قـووڵـى ڕووكەشـى چەندە ؟ ئەگەر بە ئەستوونى بەرەوخوار سەیرت كرد . ( 1.33 =n ئاو) .                                                                                                                        وەڵام : ( m4.5  )

