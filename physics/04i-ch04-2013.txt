
بەشى
چوارەم

فیزیایى نوێ


 
(1-4) تیشكدانى تەنى رەش                Bkackbody Radiation
هەر تەنێك پلەى گەرمى كەمێك لە پلەى گەرمى دەوروبەرى بەرزتربێت، وزە بەشێوەى شەپۆڵەكانى كارۆموگناتیسى تیشكدەدات.
 بە زۆرى ئەم شەپۆڵانە دەكەوێتە ناوچەى خوار سوور (infrared) بۆیە بەچاو نابینرێن، بەڵام كاتێك پلەى گەرمى تەنەكە بەرزدەكرێتەوە,ئەوا مەوداى شەپۆڵە تیشكدراوەكان بەرەو ناوچەى بینراوى شەپۆڵە كارۆموگناتیسیەكان دەخزێت، بۆ نموونە كانزاى توواوە بە رەنگى زەرد دەدرەوشێتەوە، وەلەپلەى گەرمى بەرزتردا بەسپى دەدرەوشێتەوە پاشان درەوشانەوەكە شین دەبێت.
تاكو كۆتایى سەدەى هەژدەم دابەشبوونى وزەى تیشكدراو بەسەر ئەو مەودا فراوانەى شەپۆڵەكان گرفتێك بوو رووبەڕووى فیزیاى كلاسیكى ببۆوە.
زۆربەى تەنەكان بەشێك لەو وزە تیشكدانەى دەكەوێتە سەریان دەیدەنەوە بەشەكەى دى هەڵدەمژن. بەو تەنەى هەموو ئەو وزە تیشكدانەى دەكەوێتە سەرى هەڵیبمژێت، دەگوترێ تەنى ڕەش (Blackbody) لەڕووى كردارەوە تەنێك نیە هەموو ئەو وزە تیشكدانەى دەكەوێتە سەرى هەڵیبمژێت، بۆ نموونە ئەگەر تەنێك بە هیسى دووكەڵ رەش بكرێت ئەوا نزیكى 95% ئەو وزەى دەكەوێتە سەرى هەڵدەمژێت، وە بەشەكەى ترى دەداتەوە. تەنى رەش هەڵمژەرێك وتیشكدەرێكى باشە.
زاناكانى فیزیا بۆ لێكۆڵینەوە لە تیشكدانى تەنى رەش، كونێكى بچووك لە كلۆرایى كانزایەك بەتەنى رەشیان داناوە، وەك لە وێنە (1-4) پیشاندراوە.     
كاتێك ڕووناكى بەناو كونەكەوە دەچێتە كلۆراییەكە،بە دیوارى ناوەوەى دەكەوێت بەشێك لەوزەكەى لەلایەن دیوارەكەوە هەڵدەمژرێت، بەشەكەى ترى بە هەرەمەكى دەدرێتەوە، لە هەر دانەوەیەكدا بەشێك لە وزەكە لەلایەن دیوارەكە هەڵدەمژرێت دواى چەندجار دانەوە، هەموو وزەى رووناكیەكە لەژوورەوەدا لەلایەن دیوارى كلۆراییەكە هەڵدەمژرێت. تەنها بەشێكى زۆر كەمى نەبێت لەرێگاى كونەكەوە دەردەچێت. 














زانیارى دەربارەى ئەو تیشكدانەى كەلە تەنێكى رەشەوە دەردەچێت بە شێوەى هێلى بەیانى لە وێنەى (4-2a) دا ڕوونكراوەتەوە، بۆ سێ پلەى گەرمى جیاجیا ،هێڵەكان ئاماژە بەوەدەكەن كە توندى تیشكدان بە پێى درێژى شەپۆڵ دەگۆڕێت. 
سەرنجى هێڵە بەیانیەكە بدە تێبینى دەكەیت كە:-

1-	كاتێك پلەى گەرمى زیاددەبێت ، ئەوا بڕى گشت ئەو وزەى لە تەنەكەوە دەردەچێت زیاددەبێت، (رووبەرى ژێرەوەى چەماوە)
بیركاریانە ئەم دەرەنجامە بەم شێوە دەردەبڕێت
بڕى وزەى تیشكدراو لە تەنێكى ڕەشەوە بۆ یەكەى رووبەرى تەنەكە لە چركەیەكدا بە ڕاستەوانە دەوەستێتە سەر توانى چوارەمى پلەى كلڤن
                 E      T4
2- چەند پلەى گەرمى زیاتر بێت ، ئەوا لوتكەى چەماوەكە بەرەو درێژە شەپۆڵە كورتەكان دەخزێت. واتە چەند پلەى گەرمى بەرز بێت ئەوا گەورەترین توندى وزەى تیشكدراو بە درێژە شەپۆڵى كورتر ئەنجامدەدرێت. 
بیركاریانە ئەمە بەم شێوەیە دەردەبرێت.....
زاناكان نەیانتوانى ئەنجامەكانى تاقیكردنەوەكان دەربارەى تیشكدانى تەنى ڕەش لێكبدەنەوە . وێنە (4-2b). بەراوردى نێوان دوو هێڵى بەیانى شەبەنگ تیشكدانى تەنى رەش دەكات، یەكێكیان رەنگە سوورەكەیە كە بەپێى ئەو ئەنجامانەوە وێنەكراوە، كە لەتاقیكرنەوە كرداریەكانەوە دەستكەوتووە. ئەویدیان رەنگ شینەكەیە كەلەسەر بنچینەى بیردۆزەكانى فیزیایى كلاسیكى وێنەكراوە، بیردۆزى كۆن واپێشنیار دەكات كە كاتێك لەرەلەر نزیكى سفر دەبێتەوە ئەوا بڕى وزەى تیشكدراو دەبێتە بێكۆتا، ئەمەش لەگەڵ ئەنجامەكانى تاقیكردنەوەكان یەك ناگرێتەوە . چونكە بەتاقیكردنەوە دیاردەكەوێت كاتێك لەرەلەر نزیكى سفر دەبێتەوە بڕى وزەى تیشكدراوە نزیكى سفر دەبێتەوە. بەم یەكنەگرتنەوەى نێوان ئەنجامە بیردۆزییەكان وئەنجامە تاقیكردنەوەیەكان دەگوترێ كارەساتى سەرو بنـــەو شەیى(ultraviolet catastrophe) چونكە یەكنەگرتنەوەكە لە ناوچەى سسەرو بنەوشەیى شەبەنگى تیشكدانەكە روودەدات.
لە وێنە (4-2c)دا دەبینى كە كانزاى تواوە لەبەر بەرزى پلەى گەرمیەكەى بە رەنگى زەردى بریقەدار دەدرەوشێتەوە. 
(2-4) بیردۆزى فۆتۆن ( بیردۆزى كوانتەم)   Quantum theory
لە ساڵى (1900)، ماكس پلانك (max plank) هاوكێشەیەكى بۆ تیشكدانى تەنى رەش دانا، بەتەواوەتى لەگەڵ ئەنجامەكانى تاقیكردنەوەكان بۆ گشت درێژە شەپۆڵەكان دەگونجا،پلانك واى پێشنیار كرد كەتیشكدان لەتەنى رەشەوە بەهۆى لەرۆكى كارەبایى میكرۆسكۆبى زۆر بچووك پەیدادەبێت، وەدیوارە درەوشاوەكەى كلۆراییەكە لە هەزاران ملیۆن لەم لەرۆكە كارەباییانە پێكدێت، بەلەرەلەرى جیاجیا دەلەرێنەوە, هەرچەند زاناكان واى بۆچووبوون كە وزەى دەرچوو لەم لەرۆكانە بەردەوام وبێ پچرانە ، بەڵام پلانك بۆچوونێكى ترى هەبوو كە ئەم لەرۆكانە تەنها دەتوانن هێندێكى دیاریكراو لە وزە هەڵمژن وئینجا تیشكى بدەنەوە، وە ئەو بڕِە(چەنگە) وزانەش زۆر بچووكن ، كاتێك تیشك دەدرێن لەو ساتەى ئەم لەرۆكانە لە ئاستێكى دیاریكراوى وزەوەبۆ ئاستێكى دى دەگوێزنەوە ، وزەى ئەو بڕە تیشكدراوەش بەڕاستەوانە لەگەڵ لەرەلەرى تیشكدانەكە هاوڕێژە دەبێت ،بەو بڕە وزە سەربەخۆیانە دەگوترێ فۆتۆن (Photon) وێنەى (3-4)ە كەواتە وزەى فۆتۆن (E).
						  E = hf
E= بڕە وزەى فۆتۆنێك (جوول ،J)
h= نەگۆڕى پلانك = 6.63 x 10-34 J.S  
=f لەرەلەرى تیشكدانەكە هێرتز (HZ)



زانا پلانك بەپێى ئەم بۆچوونەیەوە ، كە وزەى تیشكدان، بڕى پچڕ پچڕى سەربەخۆیە، توانى بیردۆزانە هاوكێشەیەك دابنێت لەگەڵ هێڵە بەیانیە سوورەكەى وێنەى (4-2b) بگونجێت. پاشان ئاینشتاین پشتگیرى بیردۆزەكەى ماكس پلانكى كرد و بۆ رووناكى بەكاری هێنا ، بەدیاریخست كە فۆتۆنەكانى ڕووناكى لە گەردیلەكانەوە لە ئەنجامى بازدانى ئەلیكترۆنەكان لە ئاستێكى وزەى بەرزەوە بۆ ئاستێكى دى وزەى نزم پەیدادەبن، لەمەوە وزەى فۆتۆنێكى رووناكى پەیوەندى بە جیاوازى وزەى نێوان دوو ئاستە وزەى هاوسێ هەیە لە گەردیلەدا. كەواتە وزەى تیشكدان بە شێوەى فۆتۆن دەڕوات وبەئاڕاستەى رۆیشتنەكەى بوارێكى شەپۆڵى دەیبات.
بەو هاوكێشەى خوارەوە وزەى فۆتۆن هەژماردەكرێن
                    وزەى فۆتۆنى ڕووناكى 		           E = hf
ئەم بیرۆكەیە كە دەڵێت، وزە بە شێوەى یەكەى سنووردارى پچڕپچرە، بوو بەهۆى لەدایكبوونى بیردۆزێكى نوێ پێى دەگوترێ بیردۆزى هێندى Quantum theory وەبەو بوارە زانستییەى فیزیا ،كە باس لەم بیرۆكەیە دەكات دەگوترێت (میكانیكى هێندى)Quantum mechanic
لەبوارى فیزیاى گەردیلەییدا ، زۆر جار بڕى وزە بە ئەلیكترۆن – ڤۆڵت (electron volt (ev) ) دەپێورێت.
یەك ئەلیكترۆن ڤۆڵت پێناسە دەكرێت بە بڕى ئەو وزەى ئەلیكترۆنێك (یان پرۆتۆنێك) وەریدەگرێت كاتێك بەناو جیاوازیەكى ئەركى (1) ڤۆڵتى تاودەدرێت.
  1 ev  = 1.6 x 10-19 c x 1 v = 1.6 x 10-19 J

   1 ev = 1.6 x 10-19 Joule (J)
نموونە 1:
روناكیەكى سوورى تاك رەنگ درێژى شەپۆڵەكەى (750nm)ە ئایا وزەى یەكێك لە فۆتۆنەكانى چەندە؟
شیكار:
لەبەر ئەوەى ڕووناكیەكە تاك رەنگە، تەنها یەك لەرەلەرى هەیە بۆیە وزەى هەموو فۆتۆنەكانى      وەك یەكن(یەكسانن) .       ( خێرایى رووناكى C = 3 x 108 m/s) 
        λ = 750 nm = 750 x 10-9 = 75 x 10 8 m

          c = 3 x 108 m/s

                    c =  λ f

            3 x 108 = 75 x 10-8 x f


                   F =                   = 4 x 1014 HZ


وزەى فۆتۆن  (E) = hf
                
                     = 6.63 x 10-34 x 4 x 1014

                     = 26.52 x 10-20 J


                     =                         e.v 

                     =  1.66 ev

نموونە 2 :
وزەى هەریەك لەو فۆتۆنانەى گەورەترین وزەى تیشكدانیان لە شەبەنگى خۆردا هەڵگرتووە دەكاتە (2.7 ev) ، ئایا لەرەلەرى ئەم رووناكیەكە چەندە؟





شیكار :
     1 ev = 1.6 x 10-19J

         E = 2.7 x 1.6 x 10-19

            = 4.32 x 10-19 J


          f =                   یان       E = hf



         f =

(ئەمەش لەناوچەى سەرو بنەوشەیى دایە)     
        f = 6.5 x 1014 HZ

سەرنج: 
فۆتۆن دوو رەوشتى هەیە، لەهەندێ بارودۆخدا وەك شەپۆڵ، وە لە بارودۆخى تردا وەك تەنۆلكە ڕەفتار دەكات، بەتایبەتى كاتێك دیاردەكە لە ئاستى تەنۆلكە گەردیلەییەكان بێت.
بۆ نموونە فۆتۆنەكانى رووناكى لە دیاردەكانى شكانەوەو بەیەكداچوون  و لادان وجەمسەرگرى رەوشتى شەپۆڵیان هەیە، بەڵام لە دیاردەى كارۆ رووناكى ودیاردەى كۆمپتن وبەرهەمهێنانى تیشكى ئێكس وەك تەنۆلكە رەفتار دەكەن.
ئەم جووت رەوشتەى فۆتۆن بەم شێوەى خوارەوە لێكدەدرێتەوە.
بەپێى بیردۆزى ماكس پلانك                                                                                       
	
	    
وە بەپێى هاوكێشەى ئاینشتاین E=m c2 ، تایبەت بە هاوتابوونى بارستەو وزە، ئەوە ئەو بڕە بارستەى كەبەرامبەرە بە وزەى فۆتۆن بەم پەیوەندییەى خوارەوە دیاری دەكرێت:-


   hf  = m c2

     c = λ f
hf = mc x λf

 λ =

mc = p = تەوژمى فۆتۆن

  λ = 


لەمەوە دیاردەكەوێت كە تەوژمى فۆتۆن بە پێچەوانەوە لەگەڵ درێژى شەپۆڵى فۆتۆنەكە دەگۆڕێت هەژمار كردنى تەوژمى فۆتۆن, بەڵگەیە كە فۆتۆن وەك تەنۆلكە دەتوانێت رەفتار بكات.

  P = 
( 3-4) شەپۆڵە ماددیەكان   Matter waves
لە ساڵى (1924)دا زاناى فەرەنسى دی بڕۆى (1989 – 1892) Louis de Broglie بەپشت بەستن بە جووت رەوشتى سروشتى رووناكى، پێشنیارى ئەوەى كرد ئەگەر رووناكى جووت سروشتى
 ( شەپۆڵ – تەنۆلكە)ى هەبێت ئەوا لەوانەیە تەنى ماددى جولاوەش هەمان جووت رەوشتى هەبێت، كەواتە بەپێى بیرۆكەى دیبرۆى تەنى ماددى جولاوە سیفەتى شەپۆڵى وسیفەتى تەنۆلكەیى هەیە ، ئەو شەپۆڵانەى كە هاوەڵى تەنۆلكە ماددیە جولاوەكانن نە شەپۆڵى كارۆموگانتیسین نە شەپۆڵى میكانیكین بەڵام جۆرێكى نوێى شەپۆڵن كەبەناوى شەپۆڵە ماددیەكان ناونراون. لەسەر ئەم بنچینەیە زانا دیبرۆى بیردۆزێكى دانا دەقەكەى ، (لەهەموو سیستەمێكى میكانیكدا لەگەڵ جوولەى تەنۆلكە ماددیەكان پێویستە شەپۆڵ هەبێت).
زانیمان كە درێژە شەپۆڵى فۆتۆن یەكسانە بە جێگیرى پلانك (h) دابەش تەوژمى فۆتۆن (p)، زانا دبیڕۆى پێشنیارى ئەوەى كرد كە ئەم پەیوەندییەبۆ شەپۆڵە ماددیەكانیش بەكاردێت.

     درێژى شەپۆڵى شەپۆڵە ماددیەكان
     λ =              =  

    ئەم هاوكێشە دەڵێت، λ درێژى ئەو شەپۆڵە ماددیەیە كە هاوەڵى تەنۆلكەیەكە بارستەكەى (m)ە
    وبەخێرایى (υ) دەڕوات 
بەهۆى ئەم هاوكێشەیە دەبینرێت كە چەند تەوژمى تەنۆلكەیەك زۆرتر بێت، درێژە شەپۆڵى هاوەڵى تەنۆلكەكە كەمتر دەبێت.
دواى سێ ساڵ لە پێشنیارەكەى دی بڕۆی ، زانا داڤێنشن و زانا گێرمەر لە ولایەتە یەكگرتووەكان ، بەتاقیكردنەوە سەلماندیان كە دەتوانرێت بەهۆى بەللورەیەكى نیكل، دیاردەى لادان (diffraction)بەسەر گورزەیەكى ئەلیكترۆنى بێتەدى .ئەم دۆزینەوە گرنگە یەكەم سەلماندن بوو بە تاقیكردنەوە بۆ بیردۆزى دی برۆى .واتە سەلماندرا، كەهەرچەندە ئەلیكترۆن تەنۆلكەیەكى ماددیە، بەڵام لەكاتى جولانەوەیدا رەفتارى شەپۆڵ دەكات .

نموونە 1 :-
درێژى ئەو شەپۆڵە ماددیە چەندە؟ كە هاوەڵى ئەلیكترۆنێكە بە خێرایى (106 m/s) دەجووڵێت (بارستەى ئەلیكترۆن = 9.1 x 10-31 kg) 

شیكار :-
  λ = 


 
     =                                      = 7.28 x 10-10 m = 0.73 nm 


ئەم درێژە شەپۆڵە لەریزى درێژە شەپۆڵەكانى تیشكى ئێكسە. دەتوانرێت تێبینى بكرێت بەیەكێك لەو رێگایانەى كە بۆ پێوانى درێژى شەپۆڵى تیشكى ئێكس بەكاردێن.



لویس دى بڕۆلى (1987-1892) de Broglie
لویس دى بڕۆى  زانایەكى فیزیاى فەرەنسى بوو، لە 1892/8/15 لەدایك بووە، لە 1987/3/19 كۆچیدوایى كردوە. بەبیردۆزەكەى ناسراوە كە دەڵى، تەنۆلكە ماددیە جووڵاوەكان سیفەتى شەپۆڵیان هەیە سەرەڕاى سیفەتە تەنۆلكەییەكانیان. بیرۆكەى ئەم جووت ڕەوشتەى تەنۆلكەى جوولاوە لە بیرۆكەكانى  ماكس پلانك وئاینشتاینى وەرگرتووە. 
لەساڵى (1927)دا ، توانرا بیرۆكەى دى بڕۆى بەرێگاى تاقیكردنەوە بسەلمێنرێت، ئەویش بەتێپەركردنى گورزەیەكى ئەلیكترۆنى بەناو ماددەیەكى كریستالى دا ئەوا تووشى دیاردەى لادان دەبێت وپرژۆڵەكانى بەیەكداچوون دبینرێت.لەساڵى (1929)دا شەرەفى رێزلێنانى پێدرا بەوەرگرتنى خەڵاتى نۆبل.
دى بڕۆى لە بنەماڵەیەكى  رەسەن لەدایكبوە. لە زانكۆى سۆربۆن خوێندویەتى ولەساڵى  1924دا پلەى دكتۆڕای وەرگرت، بابەتى دكتۆراكەى دەربارەى شەپۆڵەكانى ئەلیكترۆن بوو.ئەمەش هەمان بابەتە ،كە زانا شرۆدینگەر بەرەو پێشى بردو بەهۆیەوە بیردۆزى میكانیكى شەپۆڵى پێشخست، دى بڕوى هەڵساوە بەنووسینى كارى زۆر گەورە لەوانە تێڕوانینمان بۆ بابەتى فیزیا.
نموونە 2 :-
درێژى ئەو شەپۆڵە ماددیەى هاوەڵى تەنێكە بارستەكەى (1 kg)ە وبەخێرایى (10-3 m/s) دەجوڵێت چەندە؟

λ =


  =                                     = 6.63 x 10-31 m = 6.63 x 10-22 nm

ئەم شەپۆڵە لە ئەوپەڕى كورتى دایە ناتوانرێت تێبینى وهەستى پێ بكرێت


(4-4) دیاردەى كارۆرووناكى    Photoelectric effect
دیاردەى كارۆرووناكى ، بریتیە لە دەرچوونى ئەلیكترۆن لەرووى كانزاكانەوە  كاتێك بە تیشكێكى كارۆموگناتیسى لەرەلەر كاریگەر رووناك دەكرێنەوە. بڕوانە وێنەى (4-4) .
بە ئەلیكترۆنە دەرچووەكان دەگوترێ ئەلیكترۆنى رووناكى، بەرووەكەش دەگوترێ هەستیار بۆ رووناكى.
لەم دیاردەیەدا ، لە كاریگەرى رووناكى لەسەر دەرچوونى ئەلیكترۆنەكان لە رووى كانزاكانەوە دەكۆڵینەوە، لەلایەكەوە رووناكى دوو بڕى هەیە كە دەتوانرێت بپێورێن توندى ولەرەلەر. وە لەلایەكى ترەوە ئەلیكترۆنە دەرچووەكانیش بە پێوانى دووبڕ دیاریدەكرێن ، ژمارەیان لەچركەیەكدا وە گەورەترین جووڵە وزەیان. ئێستا بە تاقیكردنەوەى كردارى پەیوەندى نێوان ئەو بڕانە دەردەهێنین و لە هەموو لایەنەكانى ئەم دیاردەیە دەكۆڵینەوە.




-	تاقیكردنەوەى دیاردەى كارۆرووناكى
	وێنە (5-4) نموونەیەكى شانەى كارۆرووناكیە، پێكدێت لەلوولەیەكى شوشەیى بادەركێشراوە، پەنجەرەیەك لە كوارتزى تێدایە، تاكو رێگەى تێپەربوونى رووناكى بینراو وتیشكى سەروبنەوشەیى بدات، لەناو لوولەكەدا دوو لەوحى كانزایى هەیە ، یەكێكیان لەوحى دەركەرى ئەلیكترۆنەكانە كاتێك تیشكێكى كارۆموگناتیسى لەرەلەر كاریگەردەكەوێتە سەرى، لەوحەكەى دى پێى دەگوترێ كۆكەر، چونكە ئەو ئەلكترۆنانەى لە لەوحى دەركەر دەردەچن وەریان دەگرێت، ئەم دوو لەوحەش بە سەرچاوەیەكى ڤۆڵتیەى (D.C) بەستراوە، كە دەتوانرێت بڕەكەى بگۆڕدرێت بەهۆى رێكخستنێك، كە پێكهاتووە  لە پاترى B وبەرگرى گۆڕاو R پێى دەگوترێ بەشكەرى ئەرك .مایكرۆ ئەمیتەرێك بۆ پێوانى تەزوو لە سووڕەكەدا هەیە.
	تیشكێكى رووناكى لەرەلەر كاریگەرى زانراو بەتوندیەكى دیاریكراو دەخەینە سەر رووى لەوحى دەركەر، دەبینین نیشاندەرى مایكرۆ ئەمیتەرەكە لادەدات، ئەمەش ماناى ئەوەیە كە ئەلیكترۆنەكان لە لەوحى دەركەرەوە دەرچوون و لەوحى كۆكەرەوەش وەریگرتوون،لە ئەنجامدا تەزوێكى لاواز بەسوڕەكەدا تێپەڕدەبێت. بە ئەلیكترۆنەكان دەگوترێ ئەلیكترۆنە رووناكیەكان (Photoelectrones) وە بە تەزووەكەش دەگوترێ تەزووى كارۆرروناكى (Photoelectric Current) .










	ڤۆڵتیەى لەوحى كۆكەر لەسفرەوە بە ئاڕاستەى مووجەب زیاد دەكەین دەبینین تەزووى كارۆرووناكى لە بڕێكەوە زیاد دەبێت تا دەگاتە بارى تێربوون . بارى تێربوون ماناى ئەوەیە كە هەموو ئەو ئەلیكترۆنانەى لە دەركەرەوە دەرچوون گەیشتوونەتە لەوحى كۆكەر. بڕوانە هێڵە بەیانیەكەى وێنە (6-4) (ژمارە 1)
	بەستنى دوو جەمسەرەكەى  پاتریەكە پێچەوانە دەكەینەوە . بۆ ئەوەى ڤۆڵتیەى لەوحى كۆكەر سالیب بێت، ئینجا ڤۆڵتیەى لەوحى كۆكەر بەئاراستەى سالیب زیاددەكەین، وێنە (7-4) دەبینین تەزووى كارۆرووناكى بەرەبەرو كەم دەبێت تاكو لە ڤۆڵتیەكى كۆكەرى سالیبى دیاریكراودا تەزووى سوڕەكە دەبێتە سفر. بەم ئەركە سالیبەى لەوحى كۆكەر دەگوترێ ئەركى تەزووبڕ ( وێنە 6-4) (Stopping Potential Diffrence) .
ئەركى تەزووبڕ كەمترین ڤۆڵتیەى سالبى لەوحى كۆكەرە كە بەهۆى ئەوەوە تەزووى كارۆرووناكى دەبێتە سفر.








                                              
	پاش زیادكردنى توندى رووناكى لێدەر (سەرچاوەكە لە لەوحى دەركەر نزیك دەكەینەوە ) وە بە نەگۆڕینى لەرەلەرەكەى (هەمان لەرەلەر)، هەنگاوەكانى پێشوو دووبارە دەكەینەوە، لەئەنجامدا هێڵى بەیانى ژمارە (2) دەستكەوێت.
بەلێكۆڵینەوە لەم دوو هێڵە بەیانیەى وێنە (6-4)، بەم دەرئەنجامانە دەگەین:
1-	 لە دووهێڵە بەیانیەكە دەردەكەوێت، لە ڤۆڵتیەكى كۆكەرى دیاریكراودا، كاتێك توندى رووناكى زیاددەبێت تەزووى تێربووش زیاددەبێت. لەڕاستیدا تەزووى تێربوو پێوەرە بۆ تێكرایى ژمارەى ئەلیكترۆنە دەرچووەكان لە  لەوحى دەركەرەوە. كەواتە ژمارەى ئەلیكترۆنە دەرچووەكان لە چركەیەكدا بە راستەوانە دەوەستێتە سەر توندى رووناكى لێدەر بە جێگیربوونى لەرەلەرى رووناكیەكە.
2-	 لە هێڵە بەیانیەكەدا دەبینین كاتێك ڤۆڵتیەى كۆكەر بە ئاڕاستەى سالیب زیاددەكرێت، تەزووى كارۆرووناكى بەرەبەرە كەم دەبێت، تا كاتێك ڤۆڵتیە سالیبەكە دەگاتە ڤۆڵتیەى تەزووبڕ، ئەوا تەزوو دەبێت بە سفر، كەواتە ئەركى تەزوو بریتیە لە كەمترین ڤۆڵتیەى سالیبى لەوحى كۆكەر كە بەهۆى ئەوەوە تەزووى كارۆرووناكى دەبێتە سفر.
كەمبوونەوەى تەزوو بە زیادكردنى ڤۆڵتیەى سالیبى كۆكەر، ماناى ئەوەیە، كە ئەلیكترۆنە رووناكیەكان بەخێرایى جیاجیا لەلەوحى دەركەر دەردەچن، لەبارى ئاساییدا ئەلیكترۆنەكان ناتوانن لەرووى دەركەرەوە دەربچن، چونكە ئەو بڕە وزەیان نیە كە بەهۆیەوە بتوانن زاڵ بن بەسەر ئەو هێزەى بە رووەكەیان دەبەستێت. بەڵام كاتێك ئەلیكترۆنێكى سەر رووەكە وزەیەكى ئەوتۆ لە رووناكیەوە وەردەگرێت، ئەوا ئەلیكترۆنەكە بەشێكى ئەو وزەى وەریگرتووە بۆ زاڵ بوون بەسەر ئەو هێزەى بە رووەكەوە دەیبەستێت ون دەكات، وە بەشەكەى ترى وزەكە وەك جوولە وزە لە ئەلیكترۆنەكەدا دیاردەكەوێت، بۆیە ئەلیكترۆنەكە بەخێرایى لەرووەكە دەردەچێت. پابەندە ئیشى كانزا (work function) كەمترین ئیشە كە پێویستە ئەلیكترۆن بیكات بۆئ ئەوەى ڕووى كانزاكە جێبهێڵێت. ئەمەش دەوەستێتە سەر جۆرى كانزاكە .
هۆى دەرچوونى ئەلیكترۆنەكان بەخێرایى جیاجیا ئەوەیە :- ئەو ئەلیكترۆنانەى لەسەر رووى كانزاكە دا هەن، لەكاتى دەرچوونیان، بەشێك لەو وزەى لە رووناكیەكە وەریان گرتووە ونى دەكەن ئەم بەشە وزە ونبوەش دەبێ بەقەدەر پابەندە ئیشى كانزاكە بێت بۆ ئەوەى بتوانن لە رووەكە جیا ببنەوە وە بەشەكەى ترى وزەكە بە شێوەى جوولە وزە لە ئەلیكترۆنە دەرچووەكان دیاردەكەوێت، ئەمەش گەورەترین جوولە وزەى ئەلیكترۆنە دەرچووەكانە. كەچى ئەو ئەلیكترۆنانەى لە قووڵایى كانزاكەدان، دووجار وزە ون دەكەن، جارێك تا بەرووى كانزاكە دەگەن،  كە لە رێگا دا بەرەو رووى كانزاكە لە ئەنجامى بەركەوتنیان بە گەردیلەكانى كانزاكە بەشێك  لە وزەكانیان وون دەكەن . ئینجا ئەو بڕە وزە ون دەكەن بەقەدەر پابەندە ئیشى میتالەكە بۆ ئەوەى لە رووەكە رزگار بن. وە بەخێرایى جیاجیا دەردەچن خێراییەكانیان دەوەستێتە سەر ئەو قوڵاییانەى لێوەى هاتوون. كە لە خێرایى ئەلیكترۆنە رووییەكان كەمترن.....
كەواتە ئەو ئەلیكترۆنانەى لەسەر رووى كانزاكەوە دەردەچن گەورەترین خێرایى وگەورەترین جوولە وزەیان هەیە، بەڵام ئەلیكترۆنەكانى دى ئەوانەى لە قوڵایى جیاجیاوە دەردەچن خێراییان بەپێى قوڵیان دەگۆڕێت، خێراییەكانیان كەمترن  لە خێرایى ئەو ئەلیكترۆنانەى لە رووى كانزاكەوە دەردەچن.
كاتێك ڤۆڵتیەى كۆكەر بەرەبەرە بە ئاڕاستەى سالیب زیاد دەكرێت، بوارێكى كارەبایى بە ئاراستەیەك دروست دەبێت، بەرهەڵستى جوولەى ئەلیكترۆنەكان دەكات و هێواشیان دەكاتەوە. لەراستیدا ئەو ئەلیكترۆنانەى خێرایى دەرچوونیان كەمە بەهۆى بوارەكەوە دەوەستێندرێن پێش ئەوەى بە لەوحى كۆكەر بگەن. بۆیە خوێندنەوەى مایكرۆمەترەكە بەرەبەرە كەم دەبێت. چەند ڤۆڵتیەى كۆكەربەسالیب زیادبكرێت ئەو ئەلیكترۆنانەى كە خێرایى دەرچوونیان زۆرترە دەگەرێندرێنەوەو خوێندنەوەى مایكرۆئەمیتەرەكە كەمتر دەبێت، لە ڤۆڵتیەكى سالبى دیاریكراوى كۆكەردا (V) بوارە هێواشكەرەوە دەگاتە رادەیەك كە بتوانێت ئەو ئەلیكترۆنانەى گەورەترین خێرایى دەرچوونیان هەیە لەنزیك كۆكەر بەرەودواوەیان بگەرێنێتەوە لەم بارەدا هیچ ئەلیكترۆنیك بەناوو لوولەكەدا تێپەرنابێت وخوێندنەوەى مایكرۆئەمیتەرەكە دەبێتە سفر.ئەو ئیشەى ئەركى تەزووبڕ (V) دەیكات، بۆئەوەى خێراترین ئەلیكترۆن e بوەستێنێ دەكاتە (ev)، ئەم ئیشەش یەكسانە بە گەورەترین جوولە وزەى ئەلیكترۆنە دەرچووەكان، بۆیە پەستانى تەزووبڕ بە پێوەرى گەورەترین جووڵە وزەى ئەلیكترۆنە دەرچووەكان دادەنرێت
KEگەورەترین = Ve
 لە هێڵە بەیانیەكەى وێنەى (6-4) دیاردەكەوێت كە ئەركى تەزووبڕ ناوەستێتە سەر توندى رووناكى، وەلەبەر ئەوەى ئەركى تەزووبڕ پێوەرە بۆ گەورەترین جووڵە وزەى ئەلیكترۆنە رووناكیەكان كەواتە 
گەورەترین جووڵە وزەى ئەلیكترۆنە رووناكیەكان ناوەستێتە سەر توندى ئەو رووناكیەى دەكەوێتە سەر لەوحى دەركەر.
تاقیكردنەوەى میلیكان
ئەگەر گۆڕانى توندى رووناكى هیچ كاریگەرى نەبێت لەسەر گەورەترین جوولە وزەى ئەلیكترۆنە رووناكیانەوە، دەبێ چ سیفەتێكى رووناكى پەیوەندى بە گەورەترین جووڵە وزەى ئەلیكترۆنە رووناكیەكانەوە هەبێت؟ تاقیكردنەوەكان دەڵێن لەرەلەرە.
زانا میلیكان لەتاقیكرنەوەكەیدا هەڵسا بەرەوشەنكردنەوەى لەوحى دەركەر، بەچەند تیشكێكى رووناكى لەرەلەر جیاجیاى توندى یەكسان، وە بۆ هەر لەرەلەرێك ئەركى تەزوو بڕى پێوا، تێبینى كرد  كە ئەركى تەزووبڕ بەڕاستەوانە دەوەستێتە سەر لەرەلەرى رووناكى لێدەر (بڕوانە هێلى بەیانى وێنەى (8-4) ).
بەڵام ئەركى تەزووبڕ پێوەرە بۆ گەورەترین جووڵە وزەى  ئەلیكترۆنە  دەرچووەكان. كەواتە.
گەورەترین جووڵە وزەى ئەلیكترۆنە رووناكیەكان بەڕاستەوانە دەوەستێتەسەر لەرەلەرى ئەو رووناكیەى دەكەوێتە سەر لەوحى دەركەر.
ئەمەش بزانە تەنها ئەو رووناكیەى لەرەلەركەى یەكسانە یان گەورەترە لەكەمترین بڕێكى دیاریكراو دەتوانێت ئەلیكترۆنان لەرووى كانزایەكەوە دەربچوێنێت. بەكەمترین لەرەلەرى تیشكى لێدەر كە دەتوانێت ئەلیكترۆنەكانى رووناكى لە رووى كانزایەكەوە پەیدابكات دەگوترێ لەرەلەرى مولەقى كانزاكە (Threshold frequency) بۆ نموونە لەرلەرى مولەق بۆ سۆدیۆم دەكاتە (4.4 x1014 HZ)، ماناى هەر رووناكیەك لەرەلەركەى یەكسان یان گەورەتر بێت لەم لەرەلەرە دەتوانێ ئەلیكترۆن لە رووى سۆدیۆم دەربچوێنێت، بەڵام ئەگەرلەرەلەرى تیشكە لێدەرەكە  لەم لەرەلەرە بچوكتر بێت ئەوا ئەلیكترۆن لە رووى سۆدیۆم دەرناچن هەرچەندە توندى تیشكەكە زیادبكرێت.
 لەرەلەرى مۆلەقى سۆدیۆم وپۆتاسیۆم بەرێژە بچووكە، دەكەوێتە ناوچەى بینراوى شەبەنگ، كەچى بۆ زۆرترین كانزاكانى دى بەرزترە دەكەوێتە ناوچەى سەروبنەوشەیى شەبەنگ.
لەرەلەرى مۆلەقى كانزایەك ، كەمترین لەرەلەرى رووناكى لێدەرە كە دەتوانێت ئەلیكترۆنى رووناكى لە رووى كانزاكەوە پەیدا بكات.
لەسنورى لەرەلەرە كاریگەرەكان، گەورەترین جووڵە وزەى ئەلیكترۆنە رووناكیەكان بەڕاستەوانە دەوەستێتە سەر لەرەلەرى رووناكى لێدەر.
لەرەلەرى كاریگەر ئەو لەرەلەرانەى رووناكى لێدەرە ، كە توانایان هەیە ئەلیكترۆن لە رووى كانزایەكەوە دەربچوێنن، لەرەلەرى مولەق دەكەوێتە ناوچەى لەرەلەرە كاریگەرەكان.
ئێستا دەتوانین راستیەكانى دیاردەى كارۆرووناكى پوختە بكەینەوە: 
1-	دەست بەجێ دیاردەى كارۆرووناكى روودەدات ، یەكسەر ئەلیكترۆنەكان دەردەچن كاتێك لەرەلەرى تیشكى لێدەر كاریگەر بێت وە ئەگەر كاریگەر نەبێت ئەوا ئەلیكترۆنەكان هیچ دەرناچن هەرچەندە چاوەڕوان بكەیت.
2-	ئەلیكترۆنەكان بەخێرایى جیاجیا دەردەچن، دەكەوێتە نێوان سفر وگەورەترین خێرایى.
3-	ژمارەى ئەلیكترۆنە دەرچووەكان لە چركەیەكدا بە ڕاستەوانە دەوەستێتە سەر توندى رووناكى لێدەر، كاتێك لەرەلەرى رووناكیەكە جێگیربێت.
4-	لە ناوچەى لەرەلەرە كاریگەرەكاندا، گەورەترین جوولە وزەى ئەلیكترۆنە دەرچووەكان بەڕاستەوانە دەوەستێتە سەر لەرەلەرى رووناكى لێدەر.
5-	گەورەترین جووڵە وزەى ئەلیكترۆنە دەرچووەكان ناوەستێتە سەر توندى رووناكى لێدەر، كاتێك لەرەلەر جێگیر بێت.
6-	هەر ماددەیەك لەرەلەرێكى مۆلەقى تایبەت بەخۆى هەیە. ئەگەر لەرەلەرى رووناكى لێدەر لەو لەرەلەرە مۆڵەقە كەمتر بێت، ئەوا هەرگیز ئەلیكترۆن لە رووى ماددەكەوە دەرناچێت.

شەپۆڵە بیردۆزى رووناكى ناتوانێ دیاردەى كارۆرووناكى لێكبداتەوە:
بیردۆزى كارۆموگناتیسى ناتوانێ هەموو ڕاستیەكانى دیاردەى كارۆرووناكى لێكبداتەوە، پێویستە بزانین لەكوێدا بۆچوونەكانى بیردۆزى كارۆموگناتیسى و ئەنجامەكانى تاقیكردنەوەكانى لەگەڵ یەكترى ڕێكناكەون، وەبەراوردى یەكتریان بكەین.
1-	شەپۆڵە بیردۆز پێشنیارى ئەوە دەكات كە پێویستە جووڵە وزەى ئەلیكترۆنە رووناكیەكان زیادبێت بەزیادبوونى توندى رووناكى لێدەر، بەڵام بە تاقیكردنەوە سەلماندراوە كە جووڵەوزەى ئەلیكترۆنە دەرچووەكان ناوەستێتە سەر توندى رووناكى لێدەرى سەر رووەكە.
2-	بە پێى شەپۆڵە بیردۆز ،دیاردەى كارۆرووناكى بۆ هەموو لەرەلەرێكى رووناكى ڕوودەدات، بەمەرجێك توندیەكى تەواوى هەبێت، كەچى لەئەنجامى تاقیكردنەوەكان دیاردەكەوێت كە هەر كانزایەك لەرەلەرى مۆلەقى خۆى هەیە، ئەو روناكیانەى لەرەلەركانیان كەمترن لەو لەرەلەرە، ناتوانن ئەلیكترۆن لەكانزاكەوە دەربچوێنن ودیاردەى كارۆرووناكى  روونادات هەرچەندە توندى رووناكیەكە زۆر بێت.
3- بەپێى شەپۆڵە بیردۆز ، ئەگەر ڕووناكى لێدەر لاواز بێت، ئەوا پێویستە ماوەیەكى كاتى هەبێت لەنێوان لێدانى تیشكەكە لە رووەكەو دەرچوونى ئەلیكترۆنە رووناكیەكان، لەم ماوە كاتیەدا ئەلیكترۆنەكە هەڵدەستێت بە هەڵمژینى وزە لەروناكیەكەوەتا ئەو بڕە وزە كۆدەكاتەوە بتوانێت پێى هەڵبێتە دەرەوە. هەر چۆنێك بێت بەتاقیكردنەوە نەتوانراوە هیچ ماوەى كاتى لەنێوان لێدانى رووناكى ودەرچوونى ئەلیكترۆن بپێورێت.













(5-4) لێكدانەوەى دیاردەى كارۆڕووناكى بەپێى بیردۆزى فۆتۆن 
Photon explanation of photoelectric effect
هەوڵەكان بۆ لێكدانەوەى دیاردەى كارۆڕووناكى بەپشتبەستن بەبیردۆزى شەپۆڵى سەركەوتوو نەبوون، بەڵام ئاینشتاین لە ساڵى (1905)دا بەسەركەوتوویى توانى دیاردەى كارۆڕووناكى لێكبداتەوە، ئەویش بە پێشنیاركردنى، كە رووناكى لێدەر لە لافاوێك لە فۆتۆن پێكهاتووە، ، ئەگەر لەرەلەرى رووناكى سەرچاوەكە (f) بێت، ئەوا (hf) دەبێتە وزەى هەر فۆتۆنێك لە رووناكیەكەدا. ئاینشتاین واى دانا كەكاتێك یەكێك لەو فۆتۆنانە دەكەوێتە سەر ئەلیكترۆنێك كە بەتەواوەتى كەوتۆتە سەر رووى كانزاكە ،ئەوا ئەلیكترۆنەكە هەموو وزەى فۆتۆنەكە هەڵدەمژێت. بەشێك لەو وزەى وەریدەگرێت بەكاری دەهێنێت بۆ ئازادبوون لەرووى كانزاكە ، بڕى ئەو وزە كاركراوەش یەكسانە بە پابەندە ئیشى كانزاكە، 
(W = hfo). بەپێى یاساى پاراستنى وزە بەشەكەى ترى وزەى فۆتۆنەكە بەشێوەى گەورەترین جووڵە وزە لە ئەلیكترۆنە دەرپەڕیوەكە دیاردەكەوێت وێنەى (9-4).
كەواتە :
KEگەورەترین  = hf – w
    KEmax = hf  - hfo

لەم هاوكێشەیەدا، كەپێى دەگوترێ هاوكێشەى ئاینشتاینى كارۆرروناكى 
 گەورەترین KE = گەورەترین جووڵە وزەى ئەلیكترۆنە دەرچووەكان (جوول)
f               = لەرەلەرى رووناكى لێدەر (HZ)
fo                = لەرەلەرى مۆلەقى كانزاكە (HZ)
لەساڵى (1905) ئاینشتاین بەبەكارهێنانى بیرۆكەى فۆتۆن، دیاردەى كارۆرووناكى لێكدایەوە بۆ ئەمە لەساڵى (1921)دا خەڵاتى (نۆبل)ى وەرگرت.
بەهۆى بیردۆزى فۆتۆن دەتوانین لەهەموو ئەو راستیانە بگەین كە پەیوەندیان بە دیاردەى كارۆرووناكیەوە هەیەو لێكیانبدەینەوە:
1- لێكدانەوەى كاریگەرى توندى رووناكى لێدەر، (بەپێى بیردۆزى فۆتۆن)
زانیمان ، كەكاتێك توندى رووناكى لێدەر زیاددەبێت، (ئەگەر لەرەلەركەى جێگیر بێت) ئەوا ژمارەى ئەلیكترۆنە دەرچووەكان لەچركەیەكدا زیاددەبێت، بەڵام گەورەترین جووڵە وزەكانیان ناگۆڕێت. ئەم ڕاستیە بەپێى بیردۆزى فۆتۆن بەم جۆرە لێكدەدرێتەوە.
كاتێك توندى رووناكى زیاددەبێت ئەوا ژمارەى  فۆتۆنەكان لەرووناكیەكەدا زۆردەبێت، لەئەنجامدا ژمارەى ئەلیكترۆنە دەرچووەكان لەكانزاكەوە كە رووناكیەكەى دەكەوێتە سەر زیاد دەبێت. كەچى گەورەترین جووڵە وزەى ئەلیكترۆنە دەرچووەكان ناگۆڕێت، ئەمەش چونكە زیادبوونى توندى رووناكى لێدەرى لەرەلەر جێگیر ماناى زیادبوونى ژمارەى فۆتۆنەكانە لەرووناكیەكەدا، كەچى وزەى فۆتۆنەكان ناگۆڕێت (hf)، بۆیە ئەلیكترۆنێكى روویى هەمان وزە لەفۆتۆنێك وەردەگرێت ئەگەر رووناكیەكە لاوازبێت یان توندى زۆر بێت. لەبەرئەوە خێرایى دەرچوونى ئەلیكترۆنەكە ناگۆڕێت بەگۆرانى توندى رووناكى لێدەرى لەرەلەر جێگیر. 
2-	لێكدانەوەى بوونى لەرەلەرى مۆڵەق (بەهۆى بیردۆزى فۆتۆن)
ئەگەر لەرەلەرى رووناكى لێدەر یەكسان بوو بەلەرەلەرى مۆلەقى كانزاكە ئەوە، وزەى هەر فۆتۆنێكى رووناكیەكە دەبێتە (hfo)، ئەو وزەیەش یەكسان دەبێت بەپابەندە ئیشى كانزاكە. بۆیە كاتێك ئەلیكترۆنێكى روویى ئەم بڕە وزەیە لەفۆتۆنەكە وەردەگرێت ئەوا دەتوانێت لەرووى كانزاكە دەرچێت بەڵام خێرایى دەرچوونى سفر دەبێت، وەئەگەر لەرەلەرى رووناكى لێدەر كەمتربێت لە لەرەلەرى مۆلەقى كانزاكە ئەوا وزەى فۆتۆنەكە كەمتر دەبێت لەپابەندە ئیشى كانزاكە ، بۆیە ئەلیكترۆنەكە ناتوانێت لەرووكە دەرچێت، بەڵام ئەگەر لەرەلەرى رووناكى لێدەر زیاتر بێت لەلەرەلەرى مۆڵەقى كانزاكە ئەوا وزەى فۆتۆنەكە گەورەتر دەبێت لەپابەندە ئیشى كانزاكە بۆیە كاتێك ئەلیكترۆنێكى روویى ئەم وزەیە لەفۆتۆنەكە وەردەگرێت، دەتوانێت لە رووەكە دەربچێت، بە جووڵە وزەیەك دەوەستێتە سەر لەرەلەرى رووناكیەكە.
3- لێكدانەوەى كاریگەرى لەرەلەر (بەپێى بیردۆزى فۆتۆن)
كاتێك لەرەلەرى رووناكى لێدەر f گەرورەتر دەبێت لە لەرەلەرى مۆلەقى كانزاكە (fo) ،ئەوا ئەلكترۆنى سەر رووەكە وزەیەك لەفۆتۆنەكە وەردەگرێت زیاترە لەپابەندە ئیشى كانزاكە بۆیە ئەلیكترۆنەكە دەردەچێت و جووڵە وزەشى دەبێت. ئەمەش گەورەترین جووڵە وەزیە ،جاچەند لەرەلەرى رووناكى لێدەر زیاتر بێت، وزەى فۆتۆن زیاتر دەبێت وە ئەلیكترۆنەكە وزەیەكى زۆرتر لەفۆتۆنەكەوە وەردەگرێت، لەئەنجامدا بە گەورەترین جوولە وزەى گەورەتر دەردەچێت .
پرسیار:-
 لەتاقیكردنەوەیەكى كارۆرووناكیدا، سەرچاوەیەكى رووناكى لەرەلەر كاریگەر لەلەوحى دەركەر نزیك كرایەوە ئایا ئەمە چ كارێكى دەبێت لەسەر 
1-	تەزووى تێربوو
2-	گەورەترین جووڵە وزەى ئەلیكترۆنە دەرچووەكان.
وەڵام:- 
1- كاتێك سەرچاوەكە لە لەوحى دەركەر نزیك دەكرێتەوە ،توندى رووناكى لێدەر زیاد دەبێت ، لە ئەنجامدا ژمارەى ئەلیكترۆنە دەرچووەكان لە چركەیەكدا زیاددەبێت وتەزووى تێربوو زیاد دەبێت.
2- ناگۆڕێت ، چونكە لەرەلەرى رووناكیەكە بەنزیككردنەوەى سەرچاوەكە ناگۆڕێت، لەئەنجامدا گەورەترین جووڵە وزەى ئەلیكترۆنە دەرچووەكان ناگۆڕێت.

نموونە:-
لەرەلەرى مۆلەقى كانزاى سۆدیۆم (4.4 X 1014  HZ)ە 
 1- ئایا پابەند ئیشى ئەم  كانزایە چەندە؟
 2- ئەگەر رووناكیەكى لەرەلەر (1015 HZ) بكەوێتە سەر رووى سۆدیۆم، ئایا گەورەترین جووڵە وزەى ئەلیكترۆنە دەرچووەكە چەندە؟



 		          fo = 4.4 x 1014 HZ       ،        h = 6.63  x 10-34 J.s

1- پابەندە ئیشى سۆدیۆم = hfo
                                                  = 6.63 x 10-34 x 4.4 x 1014
                                 = 2.91 x 10-19 J
                                 = 1.82 ev

2-            KEگەورەترین  = hf – hfo
                               = 6.63 x 10-34 x 1015 – 6.3 x 10-34 x 4.4 x 1014
                               = 6.63 x 10-19 – 2.9 x 10-19
                                               = 3.72 x 10-19 J
                               = 2.3 ev
 
 (6-4) تیشكى ئێكس      X - Ray
تیشكى ئێكس ، شەپۆڵى كارۆموگناتیسى زۆر كورتن، درێژى شەپۆڵى لە دەورى (0.1 nm)ە ، (درێژى شەپۆڵى رووناكى سەوزى بینراو (550 nm)ە . لەرەلەرى زۆر بەرزە بۆیە وزەى فۆتۆنەكانى گەورەیە، تواناى چوونەژوورەوەیان هەیە بەناو زۆر لەمادەكاندا، زاناى ئەڵمانى رۆنتگن (Roentgen)  ، لە ساڵى 1895 بەڕێكەوت تیشكى ئێكسى دۆزیەوە، دواى هەفتەیەك، وێنەیەكى بە تیشكى ئێكس بۆ دەستى خێزانەكەى وەرگرت . تیایدا بەڕوونى وێنەى ئێسكەكانى وئەنگوستیلەى خوازبێنى دیاركەوتووە وێنەى (10-4).رۆنتگن ناوى لەم تیشكدانە ناوە تیشكى ئێكس، چونكە لاى ئەو ئەم تیشكدانە جۆرێكى نەناسراوبوو . چەند رێگا بۆ بەرهەمهێنانى تیشكى ئێكس هەن، یەكێك لەوانە ، بەكارهێنانى دەزگایەكى تایبەتمەندە، ئەم دەزگایە لوولەیەكى شووشەیە، تا رادەیەكى زۆر هەواى ناوى دەركێشراوە ، لەناو لوولەكەدا دوو جەمسەر كاسۆد (Cathod) وئەنۆد (Anod) هەیە، كاسۆد دەزوولەیەكە لە تەتنگستن، كاتێك تەزووێكى كارەباى گونجاوى پێدا دەڕوات ،  گەرم دەبێت وئەلیكترۆنێكى زۆرى لێوە دەردەچێت، بەڵام ئەنۆد نیشانەیەكە لە فلزێكى تایبەتى دروست دەكرێت، رووەكەى بە گۆشەى (◦45) لەسەر تەوەرى لوولەكە چەسپدەكرێت . بڕوانە وێنەى (11-4) .
ڤۆڵتیەى زۆر بەرز دەخرێتە سەر ئەنۆد وكاسۆد بۆ ئەوەى بوارێكى كارەبایى زۆر بەهێز لە نێوان كاسۆد وئەنۆد پەیدابێت، تا ئەو ئەلیكترۆنانەى لەدەزوولەى كاسۆدەوە دەردەچن تاو بدرێن و  بەخێراییەكى زۆر بەر ئەنۆد بكەون، لە ئەنجامى  ئەو بەركەوتنەش ئەنۆد گەرمدەبێت، لەبەر ئەوە ئەنۆد بە ماددەیەك دادەپۆشرێت ، پلەى توانەوەى زۆر بەرزبێت وەك تەنگستن یان مۆلیدینیۆم پێى دەگوترێ مادەى نیشانە، وە ئەگەر دەزگاى تیشكى ئێكس بۆ ماوەیەكى زۆر بەكار بهێنرێت پێویستە ئەنۆد بەبەردەوام بەرێگاى تایبەتمەندەوە سارد بكرێتەوە .
كاتێك ئەلیكترۆنە تاودراوەكان بەخێراییەكى زۆر بەر مادەى نیشانە دەكەون، هەندێكیان بەنزیك ناوكى گەردیلەكانى مادەى نیشانەكەدا دەڕۆن ودەكەونە ژێر كاریگەرى بوارە كارەباییە موجەكەى ناوكى 












گەردیلەكە، ئەمەش دەبێتەهۆى هێواشبوونەوەى ئەلیكترۆنەكان و ونبوونى جووڵەوزەكانیان، ئەم بڕە جووڵەوزە وونبوانەش بەشێوەى فۆتۆنەكانى تیشكى ئێكس لە مادەى نیشانەكەوە دەردەچن، ئەم تیشكدانە لە هێواشبوونەوەى ئەلیكترۆنەكان پەیدادەبێت، هەموو مەوداى درێژە شەپۆڵەكانى تیشكى

 







ئێكسى تێدایە. شەبەنگێكى لێكنەپچراوە پێكدەهێنن، بەم جۆرە تیشكدانەش دەگوترێ تیشكى وەستاندن (Bremsstrahlung) وێنە (4-12 a)
هێندێكى ترى ئەلیكترۆنەتاودراوەكان، وا رێكدەكەوێت بۆ ناوەوەى گەردیلەكان بچن ئەلیكترۆنەكانى خولگە ناوەكیەكان لە شوێنى خۆیاندا لە ئەنجامى بەركەوتن هەڵبكەنن، لە ئەنجامدا گەردیلەكان دەكەونە بارى وروژاندن. ئەم بارەش تەنها بۆ كاتێكى زۆر كورت (10-8 sec)  چركە دەوام دەكات بۆیە یەكسەر ئەلیكترۆنى دى لەخولگە بەرزەكانەوە بۆ شوێنى ئەلیكترۆنە هەڵكەندراوەكان بازدەدەن، ئەم دابەزینەش ، فۆتۆنێكى تیشكى ئێكسى لێ پەیدادەبێت ، وزەى فۆتۆنەكەش یەكسان دەبێت بە جیاوازى وزەى دوو خولگەكە ، ئەمەش شەبەنگى هێڵى تیشكى ئێكسى لێ پەیدادەبێت وێنەى( 4-12b).
لەوانەیە تیشكى ئێكس لەلاى قوتابى ناسراوبێت ، لەكاتى بەكارهێنانى لەبوارى پزیشكى و ددان سازى و لەفرۆكەخانەكاندا بۆ بینینى ئەوەى لەناو باولەكاندا هەیە. دەرچوونى تیشكى ئێكس لەهەندێ شوێن لەگەردووندا پێشنیارى هەبوونى كونە رەشەكانى (Black holes) لەم شوێنانە لێدەكرێت . وێنەى (13-4)








(7-4) دیاردەى كۆمپتن لایەنگرى بیردۆزى فۆتۆن دەكات:
زاناى ئەمریكى ئارپەر كۆمپتن (Arthur Compton) (1962 – 1892) باوەڕى بەوە هەبوو، كەئەگەر فۆتۆنەكانى رووناكى وەك تەنۆلكە رەفتار بكەن،ئەوا پێویستە بەریەككەوتن لەنێوان فۆتۆن و ئەلیكترۆن وەك بەریەككەوتنى نێوان دوو گۆى بلیارد وابێت. فۆتۆن تەوژم و وزەى هەیە، ئەم دووبڕە پێویستە لەساتى بەریەككەوتنى جیڕدا پارێزراوبن. ماناى كاتێك فۆتۆنێك بەر ئەلیكترۆنێكى لەسەرتادا وەستاو دەكەوێت ،وێنەى (14-4)، ئەوا فۆتۆنەكە هەندێك لەوزە وتەوژمەكەى بۆ ئەلیكترۆنەكە دەگوازێتەوە، لەئەنجامدا وزەو لەرەلەرى فۆتۆنە پەرشبووەكە كەم دەبێت ودرێژە شەپۆڵەكەى زیاد دەبێت .










لەساڵى (1923)دا ، بۆ ئەوەى كۆمپتن ئەم بیردۆزەى بە تاقیكردنەوە بسەلمێنێ ، هەڵسا بە ئاڕاستەكردنى شەپۆڵەكانى كارۆموگناتیسى بەرەو ئەلیكترۆنە سەربەستەكانى خشتێكى گرافیت، كۆمپتن تێبینى كرد، كە شەپۆڵە پەرشبووەكان واتە فۆتۆنە پەرشبووەكان ، وزەیەكى كەمترو درێژە شەپۆڵى درێژتریان هەیە لەچاو فۆتۆنە لێدەرەكان. هەروەك پێشنیارى كردبوو. ئەم گۆڕانەى لە درێژى 
شەپۆل روودەدات پێى دەگوترێ دیاردەى كۆمپتن (Compton effect) .ئەم دیاردەیەش بۆ بیردۆزى فۆتۆن پشتگیرى بوو.
بڕى زیادبوون لە درێژى شەپۆڵى فۆتۆنى پەرشبووە لەچاو درێژى شەپۆڵى فۆتۆنى لێدەر ، دەوەستێتە سەر ئەو گۆشەیەى فۆتۆنەكە بۆى پەرش دەبێتەوە. ئەمەش بزانە كە گۆڕان لە درێژە شەپۆڵ زۆر كەمە بۆ شەپۆڵە بینراوەكان، سەختە كەشف بكرێت ، بەڵام بۆ شەپۆلە كارۆموگناتیسیە زۆر كورتەكان ، وەك تیشكى ئێكس، دەتوانرێت تێبینى بكرێت.
كەواتە بڕى زیادبوون لە درێژە شەپۆڵى فۆتۆنى تیشكە ئێكسى پەرشبۆوە. بەهۆى ئەلیكترۆنێكى سەربەستى گەردیلەیەكى نیشانەیەكەوە ، لەسەر گۆشەى پەرشبوونەوە بەندە.
(8-4) لەیزەر      Laser 
رووناكى  خۆر یان سەرچاوەیەكى ئاسایی ، بریتیە لە لێشاوێك لە فۆتۆنى ناهاوبار (inchoherent) هەر فۆتۆنێكیش بریتیە لە زنجیرە شەپۆلێك سەرەتاو كۆتایى هەیەو فراوانى و رەوگەى تایبەت بخۆى هەیە، بۆ ئەو فۆتۆنانەى لەسەرچاوە رووناكیەكانەوە دەردەچن درێژە شەپۆڵ و لەرەر و رەوگەى جیاجیان هەیە، بەهەموو لایەكدا بڵاو دبنەوە، وێنەى (15-4)، كەواتە ئەو تیشكانە  لە سەرچاوەى ئاساییەوە دەردەچن، ئەم سیفەتانەیان هەیە.






1-	هەمەڕەنگى (درێژە شەپۆڵیان جیاوازە)
2-	ناهاوبارن
3-	بەهەموو لایەكدا هەڕەمەكیانە دەردەچن.

ئەلبێرت ئاینشتاین (1955 – 1879)    Albert Einstein
وەك قوتابیەك  بە نەتەوە ئەڵمانى ، ئاینشتاین بەو سیستەمە توند و سەربازیانەى كەلە قوتابخانەكانى ئەڵمانیا پەیڕەو دەكرا دڵخۆش نەبوو.
ئەو توانا بێ هاوتایانەو هەوادارى بۆ زانستى فیزیا تیایدا گەشەى سەند. دواى چوونى بۆ زۆریخ بۆ مەبەستى تەواوكردنى خوێندنى. لەگەڵ ئەوەى بنەمایەكى زۆر باشى هەبوو، نەیتوانى ئیش لەبوارى فێركردن بدۆزێتەوە . لەجیاتى ئەوە كارێكى لە فەرمانگەى تۆماركردنى داهێنانەكان دەستكەوت ، وەلەكاتى پشووەكانیدا لەسەرخوێندنى فیزیاى بیردۆزى بەردەوام دەبوو، لە تەمەنى (26) ساڵیدا چەند راپۆڕتێكى دەربارەى جووڵەى براونى و دیاردەى كارۆڕووناكى و بیردۆزى رێژەیى (relativity) بڵاوكردەوە ،بۆ هەریەك لەو راپۆڕتانە شایەنى ئەوە بوو كە خەڵاتى نۆبلى پێ ببەخشرێت 
( خەڵاتى نۆبلى لەسەر راپۆرتەكەى دەربارەى دیاردەى كارۆڕووناكى وەرگرت). هەموو ئەم كارانەشى سەرەتایى ژیانێكى دوور ودرێژى درەوشاوەو سەركەوتن بوو. نەیتوانى لەئەلمانیاى هیتلەرى بمینێتەوە ، بۆ وڵاتە یەكگرتووەكان هەڵات، لەساڵى 1940 بوو بە هاوڵاتیەكى ئەمریكى، هەوڵەكانى ئاینشتاین بەشێك بوو لەو كارانەى كە لە ئەمریكا ئەنجامى دەدا، تا توانى زۆر لە زاناكانى جیهان كۆبكاتەوە بۆ دروستكردنى بۆمبى ئۆتۆمى، پێش ئەوەى ئەڵمانیاى نازى بتوانێ دروستى بكات، لەگەڵ ئەوەى ئاینشتاین ناسراوترین زاناى هاوچەرخ بووە ، لەهەمان كاتدا تێبینى دەكرا كە ئاینشتاین بەشدارى لەچاڵاكیە كۆمەڵایەتیەكان دەكرد ولایەنگیرى وپشتیوانى ئاشتى و دادوەرى كۆمەڵایەتى بووە.
ووشەى لەیزەر لەپیتە یەكەمەكانى ئەم دەستەواژەیەى خوارەوە وەرگیراوە 
Light Amplification by Stimulated Emission of Radiation
بەماناى( بەتینكردنى رووناكى بەهۆى بزوێنە دەرچوون بۆ تیشكدان). 
درێژە شەپۆڵى تیشكە لەیزەر لەسەر جۆرى ئەو ڕێگەیە بەندە كە تیشكە لەیزەرەكەى پێ دەستدەكەوێت. تیشكە لەیزەر هەیە شەپۆڵەكەى دەكەوێتە ناوچەى سوور لەشەبەنگى بینراو یان ناوچەى سەوز... تاكو ناوچەى تیشكەئێكس لەشەبەنگى كارۆموگناتیسى دەگرێتەوە.
شایەنى باسە كەپێش بەرهەمهێنانى لەیزەر، جۆرە تیشكێكى دى هاوبار لەناوچەى شەپۆڵە مایكرۆییەكان داهێنرا، بەناوى مەیزەر – Maser كەلە پیتە یەكەمەكانى ئەم دەستەواژەیە هاتووە.
Microwaver Amplification by Stimulated Emission of Radiation
بەماناى (بەتینكردنى شەپۆڵە مایكرۆییەكان بەهۆى بزوێنە دەرچوون بۆ تیشكدان).
تیشكى لەیزەر هەندێك سیفاتى هەیە لەسەرچاوە روونكیەكانى دى دانییە، لەوانە
1- تاك درێژە شەپۆڵى (یان تاك رەنگى)    Monochromatic
تیشكى لەیزەر مەودایەكى زۆر تەسكى لەرەلەر جیاوازى تێدایە، دەتوانرێت بەتاك درێژە شەپۆڵ دابنرێت. لەبەر ئەوە بەتاك رەنگ وەسف دەكرێت. بۆیە ئەگەر تیشكى لەیزەر بەئاوێزەیەك تێپەر بكرێت ئەوا تیشكەكە شیتەڵ نابێت وێنەى(4-16a) چونكە تیشكەكە لەیەك درێژە شەپۆڵ پێكهاتووە وەك تیشكى رووناكى ئاسایى نیە كەلەچەند درێژە شەپۆڵى جیاجیا پێكهاتووە. كاتێك بە ئاوێزە تێپەر دەبێت بۆ رەنگە پێكهێنەرەكانى شیتەڵ دەبێت .
2- ئاڕاستەیى     Directionality
لەیزەر بەشێوەى گورزە تیشكى هاوڕێك ، دووریەكى زۆر دەبڕێت وبەهاوڕێكى دەمێنێتەوە،تیشكەكانى تا رادەیەكى كەم لەیەكترى جیادەبنەوە و بڵاودەبنەوە 
بەتاقیكردنەوە دۆزراوەتەوە ،كاتێك تیشكە لەیزەر لەرووى زەویەوە ئاراستەى رووى ئاوێنەیەك دەكرێت كەلەسەر هەیڤ دانرواە ، توندى ئەو تیشكەى ئاوێنەكە دیداتەوە ، ئەوەندەى دەمێنێتەوە كەلەسەر زەوى هەستى پێبكرێت، هەرچەندە لەچوون وگەڕِانەوەیدا (750000 km) زیاتردەبڕێت .وێنەى (4-16b)
3- هاوباری     Coherency
تیشكەكانى لەیزەر لە رەوگە ولەرەلەر و وزەو ئاڕاستە چۆنیەكن، هەر لەبەر ئەوەشە بەیەكداچوونى دروستكەر لەنێوانیان روودەدات، لەئەنجامى ئەم جۆرە بەیكداچوونە ، رووناكیەكى ئێجگار بەتین پەیدادەبێت.
4- توندى زۆر      High Intensity
لەبەر ئەوەى تیشكى لەیزەر زۆر باریكە ، بۆیە وزەى تیشكى لەیزەر لە گورزەیەكى تەسكدا كۆدەبێتەوە. لەبەر ئەوەى رووبەرى پانەبڕگەى گورزەكە زۆر بچووكەوتوندیش دەكاتە توانا دابەش رووبەر. بۆیە لەبەر بچووكى رووبەرى پانە برگەى گورزەكە تواناكەى زۆر گەورە دەبێت وبە
(watt / cm2) دەپێورێت.



بنچینەكانى كاركرنى لەیزەر   Principles of Laser Action 
هەر كۆمەڵێكى گەردیلەیى یان گەردى یان ئایۆنى، لەچەند بارێكى وزەى دیاریكراو دادەبێت، لەهەر بارێكیشدا ئەم كۆمەڵانە بڕێكى وزەى دیاریكراویان هەیە، كەپێى دەگوترێ  ئاستە وزە. وە ئەو ئاستە وزەیەى گەریلەكان تیایدا كەمترین وزەیان هەیە، پێى دەگوترێ ئاستى زەوى (Ground state)، هەر ئاستێكى دى لەسەرووى ئەم ئاستەیە، پێى دەگوترێ ئاستى ورووژاندن (Excited State) ئەم ئاستەش چەند لە ئاستى زەوى دوورتربێت وزەكەى زۆرتردەبێت. لەنێوان ئاستى زەوی و ئاستى ورووژاندن چەند كردارێك لەوانەیە رووبدات كە گرینگیەكى زۆرى هەیە لەبنچینە فیزیاییەكانى بەرهەمهێنانى تیشكى لەیزەر، بۆیە پێویستە هەندێك روونكردنەوە دەربارەى ئەم كردارانە بخوێنین بۆ ئاسانكردنى تێەگەیشتن لەچۆنیەتى بەرهەمهێنانى تیشكى لەیزەر.
ئەم كردارانەش ئەمانەن:
1- هەڵمژین   Absorption 
بریتیە لە گواستنەوەى گەردیلە لە ئاستێكى وزە كەمەوە بۆ ئاستێكى دى وزە زۆر، (ئاستى ورووژاندن)ئەمەش دێتەدى كاتێك گەردیلەكە وزەى فۆتۆنێك هەڵدەمژێت، وزەكەش یەكسان بێت بە جیاوازى وزەى نێوان ئەم دووئاستە، بڕوانە وێنەى (17 a,b-4) بۆ نموونە گەردیلە لە ئاستەوزەى (E1) بۆ ئاستە وزەى (E2) دەگوازێتەوە كاتێك فۆتۆنێك هەڵدەمژێت وزەكەى یەكسان بێت بەجیاوازى وزەى نێوان ئەم دووئاستە 
   hf = E2 – E1


    f =
= f  لەرەلەرى فۆتۆنەكە
= h  جێگیرى پلانك =   6.63 x 10-34 J.S  











2- لەخۆوە دەرچوون    Spontaneous Emission
گەردیلەى ورووژێنراو ناتوانێ لەئاستى ورووژاندن بۆ كاتێكى زۆر بمێنێتەوە ، هەموو دەم گەردیلە دەیەوێت لەبارى دامركاوى بێت.  بۆیە دواى ماوەیەكى زۆر كورت لەئاستى ورووژاندنەوە،  لەخۆوە بۆ ئاستى زەوى دەگەڕێتەوە ، لەراستیدا كاتێك گەردیلە لە ئاستى وزەى بەرزەوە بۆ ئاستى وزەى كەم دادەبەزێت فۆتۆنێك تیشكدەدات، وزەى فۆتۆنەكەش یەكسان دەبێت بە جیاوازى وزەى ئەم دوو ئاستە. بەم گواستنەوەش دەگوترێ لەخۆوە دەرچوون، وێنە (18-4). ئەمەش بزانە كە فۆتۆنەكانى ئەم گواستنەوەیە بەهەموو لایەكدا بڵاودەبنەوە وهاوبارنین










3- بزوێنە دەرچوون   Stimulated Emission
بۆ نموونە ئەگەر گەردیلەیەك لەئاستى ورووژێنراو (E2) دابێت، وە بتوانێت بۆ ئاستى زەوى (E1) بگوازرێتەوە، كاتێك فۆتۆنێكى پێدەكەوێت كە لەئەنجامى لەخۆوە دەرچوونەوە ، لەنێوان ئاستى E2 بۆ ئاستى E1 پەیدابوو بێت، بەجۆرێك وزەى فۆتۆنەكە (hf) بەتەواوەتى یەكسان بێت بە جیاوازى وزەى دوو ئاستى (E2 – E1),  لەم مەرجەدا ئەوا فۆتۆنە لێدەرەكە ئەو گەردیلەیەى لە ئاستى (E2) دایە دەبزوێنێت بۆ ئەوەى لە ئاستى E2 بۆ ئاستى E1 بگوازرێتەوە. ئەمەش دەبێتە هۆى دەرچوونى فۆتۆنێكى نوێ ، لەو فۆتۆنە دەچێت كە بەگەردیلەكە كەوتووە، لەرووى وزەو ئاڕاستەو رەوگەدا ، كە لەئەنجامى كردارى لەخۆوە دەرچوون پەیدابووە وێنەى (19-4) واتە دووفۆتۆن دەردەچێت لەهەموو روێكەوە لەیەكترى دەچن، وزە ، ئاڕاستە ، رەوگە . بەم جۆرە دەرچونەش دەگوترێ بزوێنە دەرچوون .
ئەمەش لە لەخۆوە درەچوون جیاوازە ، چونكە لە بزوێنە دەرچووندا رەوگەو ئاڕاستە و وزەى هەموو فۆتۆنە دەرچووەكان وەك هى فۆتۆنە بزوێنەرەكان وایە.







دابەشبوونى پێچەوانە        Population Inversion
لەهەر كۆمەڵە گەردیلەیەك، لەبارى ئاساییدا ، زۆرترین گەردیلەكانى كۆمەڵەكە لەئاستى زەویدا دەبن، ئەگەر پلەى گەرمى زۆر بەرز نەبێت. لەنیزامێكى دوو ئاستیدا لەوێنەى (20-4)دا زۆرترین گەردیلەكان بە ئاسایى لە ئاستى زەویدا دەبن، بۆیە كاتێك رووناكى دەكەوێتە سەر ئەم كۆمەڵە گەردیلە، زۆرترین فۆتۆنەكان هەڵدەمژرێن.
بۆ ئەوەى رووناكى هاوبار لەبزوێنە دەرچوونەوە دەستبكەوێت پێویستە لەهەر كۆمەڵە گەردیلەیەك كە پێى دەگوترێ ناوەندە چاڵاك active medium دوو مەرج بێتەدى.








یەكەمیان: زۆرترین گەردیلەكان پێویستە بۆ ئاستێكى بەرز ورووژێندرێن، بەجۆرێك دابەشبوونى پێچەوانە رووبدات. دابەشبوونى پێچەوانە ماناى ئەوەیە ، كە ژمارەى گەردیلەكان لە ئاستى ورووژاندن زۆرترە لەچاو ژمارەى ئەوانەى لە ئاستى زەوى دان، لەم بارەدا فۆتۆنە دەرچووەكان لەچاو هەڵمژراوەكان زیاتر دەبێت.
دووەمیان: پێویستە ئاستى ورووژاندن ئاستێكى نیمچە دامركاو بێت (metastable state) ئەمەش ئاستێكە كەتیایدا ئەلیكترۆنەكان بۆ ماوەیەكى درێژتر (10-6 – 10-2) چركە ، لەماوەى ئاساییدا (810-) چركە دەمێنێنەوە، بەمەش دەتوانرێت گواستنەوەى گەردیلەكان بۆ ئاستى زەوى بە رێگاى بزوێنە دەرچوون بێتەدى ، لەچاو ڕێگاى لەخۆوە دەرچوون. بۆ هێنانەدى بارى دابەشبوونى پێچەوانەیى لە سیستەمێكى گەردیلەییدا پێویستە وزە بە گەردیلەكان بدرێت، ئەم وزە پێدانەش بەچەند رَێگایەك ئەنجام دەدرێت پێیان دەگوترێ رێگاكانى وزە پێدان .


رێگاكانى وزە پێدان   Pumping techniques
ئەو كارانەى بۆ رەخساندنى بارى دابەشبوونى پێچەوانە بۆ ناوەندێكى لەیزەریدا دەكرێت پێیان دەگوترێت كردارەكانى وزە پێدان ( یان كردارەكانى پەمپدان) وە رێگاكانى وزە پێدان بە گوێرەى جۆرى ناوەندە چالاكەكە دەگۆڕێت. ئەمانەى دێن هەندێك لە رێگاكانى وزە پێدانە.

- a وزەپێدانى رووناكى:    Optical pumping
لەم جۆرە وزە پێدانە سەرچاوەیەكى رووناكى توندى بەرز بۆ هاندانى ناوەندە چالاكەكە بەكاردەهێنرێت، گەردیلەكان ، یان گەردەكان، یان ئایۆنەكانى ناوەندە چالاكەكە وزە لە رووناكیەكە وەردەگرن وبەهۆیەوە بۆ ئاستێكى وزە بەرز دەگوازرێنەوە لەم رێگایەدا بەگوێرەى جۆرى لەیزەرى ویستراو گڵۆپى تایبەت بەكاردەهێنرێت، بەجۆرێك بەشى زۆرى شەبەنگى دەرچووى گڵۆپەكە لەلایەن ناەندە چالاكەكەوە هەڵبمژرێت بۆ مەبەستى ورووژاندنى گەردیلەكانى.
رێگاى وزە پێدانى رووناكى لەلەیزەرى دۆخى رەقى (لەیزەرى یاقووت) ولەیزەرى دۆخى شلى (لەیزەرى بۆیەى ئەندامى) بەكاردێت.

- b وزە پێدانى كارەبایى      Electrical Pumping
ئەم رێگایە لەلەیزەرى گازیدا بەكاردێت، بەهۆى خاڵیكردنەوەى كارەباییدا ئەنجامدەدرێت، گازەكە لەناو بۆڕیەكى خاڵیبونەوە لەنێوان دوو جەمسەرى كارەبایى دادەنرێت، ئینجا جیاوازیەكى ئەركى زۆر بەرز دەخرێتە سەرى، كاتێك ئەلیكترۆنەكان لەجەمسەرێكەوە بەرەو ئەوى تر دەچن، بە گەردیلەكانى یان گەردەكانى گازەكە دەكەون، ئەم بەركەوتنە دەبێتە هۆى گواستنەوەى گەردیلەكان بۆ ئاستى وزە بەرز بە مەبەستى ورووژاندنیان.
 -cوزە پێدانى كیمیایى              Chemical Pumping    
ئەو وزەى پێویستە بۆ ورووژاندنى گەردیلەكانى ناوەندە چاڵاكەكە لەكاتى كاركردنى لەیزەرى كیمیاییدا ، لەو كارلێكە كیمیایەوە دەستدەكەوێت كە لەنێوان پێكهاتەكانى ناوەندە چاڵاكە كە روودەدات،
چوستى، لەسیستەمى لەیزەرى كیمایدا بەرزە دەگاتە %200 تا %300 ، لەچاو چوستى سیستەمەكانى دى كەباشترینیان (%35)یە لە لەیزەرى نیمچە گەیەنەردا.


سیستەمەكانى وزە پێدان                  Pumping Systems
هەر ناوەندێكى چالاك شێوازێكى تایبەت بەخۆى هەیە بۆ بەجێهێنانى كردارى وزە پێدانى گونجاو بۆ ناوەندەكە. ئەم ناوەندە لەسەر بنچینەى ژمارەى ئەو ئاستە وزانە هەڵدەبژێردرێت كە لەنێوانیاندا گواستنەوەكان روودەدات.ئەمەش كردارەكانى وزە پێدان وئاستى هەریەكەیان دەگڕێتەوە. وە هەروەها زانینى ئایا چ رێگایەكى وزەپێدان بەكردار بۆی دەگونجێت.
دووجۆرە سیستەمى وزەپێدان بۆ دەستكەوتنى لەیزەر هەیە:-

1- سیستەمى سێ ئاستیەكان            Three Levels system
لەم سیستەمەدا سێ ئاستە وزە هەیە، ئاستى زەوى E1 ، ئاستى ناوەند (نیمچەدامركاو) E2 ، ئاستى وزە بەرزتر (ورووژێنراو) E3، وێنە (21-4)
لەم سیستەمەدا گەردیلەكان بەوزە پێدان لە ئاستى زەویەوە (E1) بۆ ئاستى (E3) دەورووژێنرێن، ئەگەر ناوەندێكى چالاكى ئەوتۆ هەڵبژێردرێت بە جۆرێك كاتێك گەردیلەكان دەگەن بە ئاستى (E3) بەخێرایى بۆ ئاستى (E2) داببەزن، كەئەمەش ئاستێكى نیمچەدامركاوە تەمەنى مانەوەى گەردیلەكان لەم ئاستەدا درێژترە لەچاو E3  ، لەم ئاستەدا دابەشبوونى پێچەوانە دێتە دى، وەكاتێك گواستنەوە بەبزوێنە دەرچوون لە نێوان E2 بۆ E1 روودەدات، لەناوەندەكەوە تیشكى لەیزەر دەردەچێت. 












2- سیستەمى چوار ئاستیەكان         Four Levels system
لەم سیستەمەدا ، گەردیلەكان بەكردارى وزە پێدان لە ئاستى زەویەوە E1 بۆ ئاستى وزەى چوارەم E4 دەورووژێندرێن وێنەى( 22-4 ) ئەگەر ناوەندە چالاكێكى ئەوتۆ هەڵبژێردرێت، بەجۆرێك دابەزینێكى خێرا لە E4  بۆ E3 وەلە E2 بۆ E1 دابین بكات، ئەوا دابەشبوونى پێچەوانە لە نێوان ئاستە وزەى E3 (ئاستى نیمچە دامركاو) بۆ ئاستە وزەى E2 دەرەخسێت، تیشكى لەیزەر لە ئەنجامى ئەم گواستنەوەیەى گەردیلەكان لە E3 بۆ E2 بە بزوێنەرە دەرچوون پەیدادەبێت. لەم سیستەمەدا وزە پێدانێكى كەمترى دەوێت بۆ دەستكەوتنى بارى دابەشبوونى پێچەوانە ، بۆیە لەیزەرى ئەم سیستەمەچوستى زۆرترە لەچاو سیستەمى سێ ئاستى .














مەرجەكانى ئیشكردنى دەزگاى لەیزەر
بۆ ئەوەى دەزگاكانى لەیزەر ئیش بكات پێویستە ئەم سێ پێداویستیانە ئامادەبكرێن
1- ناوەندى چالاك	Active medium                            
2- هێنانەدى دابەشبوونى پێچەوانە	Population inversion
3- زرنگێنە	                                              Resonator

1- ناوەندى چالاك :
بریتیە لەكۆمەڵە گەردیلە یان گەرد یان ئایۆن لە توخمێكدا یان لەئاوێتەیەكدا، لەدۆخى رەقى یان شلى یان گازیدا بێت ، بەجۆرێك كە ژمارەیەك ئاستە وزەى وەهاى هەبێت، سێ گواستنەوە پێویستەكان بۆ بەرهەمهێنانى تیشكە لەیزەر لەنێوانیان رووبدات. (هەڵمژین – لەخۆوە دەرچوون و بزوێنە دەرچوون)
2- دابەشبوونى پێچەوانە:
مەرجێكى پێویستە بۆ روودانى بزوێنە دەرچوون، تا لەئەنجامدا تیشكە لەیزەر دەستبكەوێت. بۆ رەخساندنى بارى دابەشبوونى پێچەوانە پێویستە بەپێى نەخشەى دیاریكراو رێگەى وزەپێدانى تایبەت بەكاربهێندرێت بەجۆرێك لەگەڵ ئاستە وزەكانى ناوەندە چاڵاكەكە بگونجێت.

3- زرنگێنەى رووناكى:
پێكدێت لە دووئاوێنە ، تواناى دانەوەى تیشكى لەیزەریان هەیە ، ماددە چاڵاكەكە لەنێوانیان دادەنرێت، یەكێكیان %100رووناكى دەداتەوە بەڵام رێژەیى دانەوەى ئەویدیان لە %100كەمترە، رێگەى تێپەربوونى بەشێك لەو رووناكیە دەدات كە دەكەوێتە سەر رووەكەى . ئەم بەشە رووناكیە تێپەربووە ( كە تیشكە لەیزەرە) لە زرنگێنەكە دەردەچێت، بەشەكەى ترى رووناكیەكە بۆ ناو زرنگێنەكە دەداتەوە بۆ  بەردەوامبوونى كردارى بەتینكردن.
وێنەى (23-4) نەخشەى كردارێكى لەیزەرى پیشاندەدات، ناوەندە چالاكەكە لەناو لوولەیەكى تەسكى درێژ دانراوە، لەدوو كۆتایەكەدا دوو ئاوێنە هەیە ، یەكێكیان %100 رووناكى دەداتەوە ، ئەویدیان رووناكى دانەوەیان لە %100 كەمترە، واتە رێگا بە تێپەربوونى بەشێكى زۆر كەمى ئەو رووناكیە دەدات كە دەكەوێتە سەر رووەكەى .








گریمان لەسەرەتادا بەهۆى یەكێك لە رێگاكانى وزەپێدان گەردیلەكانى ناوەندە چالاكەكە بۆ ئاستە وزەى بەرز وڕووژێندراون. هەندێك لەم گەردیلانە دواى وڕووژاندنیان بەپەلە لەخۆوە دادەبەزن . دابنێ یەكێك لەو گەردیلە دابەزیوانە ئەوەیە كە لەئەوپەرى لاى چەپى وێنەكە پیشاندراوە. ئەگەر ئەو فۆتۆنەى لەم گەردیلەیەوە دەردەچێت بەگەردیلەیەكى دى وڕووژێنراو بكەوێت، ئەوا ئەم گەردیلە دەبزوێنێت ولەئەنجامدا فۆتۆنێكى لێ دەردەچێت هەمان لەرەرلەرە و رەوگە وئاڕاستەى جوولەى فۆتۆنە لێدەرەكەى هەیە . ئینجا ئەم دوو فۆتۆنە بە دوو گەردیلەى ورووژێنراوى تر دەكەون، دەبن بەهۆى روودانى زۆرتر لەبزوێنە دەرچوون (چوار فۆتۆنى هاوبار پەیدادەبێت)، چەند ئەم كارە بەردەاوم بێت ژمارەى فۆتۆنە دەرچووەكان بەبزوێنە دەرچوون زۆرتر دەبێت ، كاتێك ئەم فۆتۆنانە بە دوو ئاوێنەكە دەكەون، دەدرێنەوە، بەئاراستەى پێچەوانە بەناو ناوەند چالاكەكە دەجوڵێن، بەردەوام دەبن لەسەر بزواندنى گەردیلە ورووژێنراوەكان وپەیداكردنى زۆرتر لەفۆتۆنە هاوبارەكان، بەم جۆرە لە ماوەیەكى كورتدا ژمارەى فۆتۆنەكان زۆر زیاد دەكات وبەتینكردنى رووناكى روودەدات. كەئەم فۆتۆنانە لە نێوان دوو ئاوێنەكە هاتوچۆدەكەن ،رێژەیەكى سەدى كەم لەم فۆتۆنانە بەناو ئاوێنە نیمچە تێپەركەرەكە دادەڕوات. لەم فۆتۆنە تێپەڕبووانە گورزەیەكى تەسكى هاوبارى تیشكى لەیزەر لەدەرەوەى دەزگاكە دروست دەبێت.

جۆرەكانى لەیزەر
لەیزەر بەپێى ماددەى ناوەندە چالاكەكەى ناودەنرێت، ئەم جۆرانەى خوارەوەى هەیە:
1-	لەیزەرى دۆخى رەقى: وەك لەیزەرى یاقووت ولەیزەرى (نیدمیۆم – یاگ) .
2-	لەیزەرى دۆخى شلى: وەك لەیزەرى بۆیەى ئەندامى.
3-	لەیزەرى دۆخى گازى: وەك لەیزەرى (هیلیۆم – نیۆن) ولەیزەرى دووانە ئۆكسیدى كاربۆن.
4-	لەیزەرى نیمچە گەیەنەر:وەك لەیزەرى (زرنیخیدى گالیۆم).
5-	لەیزەرى كیمیایى: وەك لەیزەرى فلۆریدى دیتریۆم .
لەیزەرى یاقووت      Rubby Laser
لەلەیزەرى یاقووتدا، ماددە چاڵاكەكە توولێكى یاقووتە لە (AL2O3) پێكهاتووە ، چەند گەردیلەیەكى كرۆمێوم (cr) شوێنى رێژەیەكى كەم لە گەردیلەكانى (AL)ى گرتۆتەوە. ئەم گەردیلانەى (cr)، رۆڵێكى گرنگ دەبینن بۆ تیشكدانى لەیزرە.بەهۆى پرتەى زۆر توندى رووناكى كە درێژى شەپۆڵیان (550 nm)ە و، وزەى فۆتۆنەكانیان (2.2ev)ە، گەردیلەكان دەورووژێنرێن ولە ئاستى زەویەوە هE بۆ ئاستى 2 E دەگوازرێنەوە وەك لەوێنە (24-4) نیشاندراوە. ئەم كردارەش پێى دەگوترێ وزەپێدان. گەردیلە ورووژێنراوەكان بەپەلە یان بۆ ئاستى هE یان بۆ ئاستێكى ناوەند E1 دادەبەزن ئەمەش ئاستێكى نیمچە دامركاوە ماوەى تەمەنى (10-3s)یە. ماوەى تەمەنى ئاست ئاساییەكان (10-8s)یە. بەهۆى وزە پێدانى توند ژمارەیەكى زۆرتر لەگەردیلەكانى ناوەندەكە دەخرێنە ئاستى E1 لەچاو ئاستى هE بەمەش دابەشبوونى پێچەوانە دێتەدى، بەڕێگاى لەخۆوە دەرچوون ژمارەیەكى كەم لە گەردیلە ورووژێنراوەكان لە ئاستى E1  بۆ ئاستى هE بەرەو خوار بازدەدەن، ئەمانە فۆتۆن تیشكدەدەن، ئەم فۆتۆنانەش بزوێنە دەرچوون لە گەردیلەكانى تر پەیدادەكەن وە كردارى لەیزەرى دەستپێدەكات. لەیزەرى یاقووت گورزەیەكى رووناكى تیشكدەدات درێژى شەپۆڵى (694.3nm)ە و وزەى فۆتۆنەكانى (1.8 ev)ە ، ئەمەش رووناكیەكى رەنگ سوورە لەشەبەنگى بینراودا بڕوانە وێنە(4-25) .








لەیزەرى هێلیۆم – نیۆن           Helium – neon Laser
لە لەیزەرى هیلیۆم – نیوندا (He – Ne)، مادە چاڵاكەكە گازە، پێكهاتووە لە 15% He و %85 Ne  بەهۆى دانانى ڤۆڵتیەكى زۆر بەرز لەسەر بۆڕیەكەدا و لەئەنجامى خالیبوونەوەى كارەبایى بەناو گازەكەدا گەردیلەكان دەورووژێندرێن، لەم كردارەدا،هەندێك لەگەردیلەكانى He بۆئاستى نیمچە دامركاو (E1) بەرزدەبنەوە، وێنەى( a 26-4) ئەمەش بازدانێكى (20.61ev)یە . كە یەكسانە بە ئاستێكى ورووژێنراو لە گازى نیۆندا، (20.66ev)ە. گەردیلەكانى He بەپەلە بۆ ئاستى زەوى ناگەڕێنەوە.لەجیاتى ئەمە، زۆربەى گەردیلەكانى He لە ئەنجامى بەریەككەوتنیان بە گەردیلەكانىNe وزەكانیان بە گەردیلەكانى Ne دەدەن، لە ئەنجامدا گەردیلەكانى He وزە ون دەكەن و بۆئاستى زەوى هE دادەبەزن. كەچى گەردیلەكانى Ne وزە وەردەگرن بۆ ئاستى E3- دەورووژێنرێن، ئەم ئاستە وزە E3- لە گازى Neدا ئاستێكى نیمچە دامركاوە. دابەشبوونى پێچەوانە بە گوێرەى ئاستى E2- تیایدا روودەدات. ئەم دابەشبوونە پێچەوانەیە لە نێوان E3- ، E2- پێویستە بڕەخسێت بۆ ئەوەى گەردیلەكانى Ne بە بزوێنە دەرچوون لەیزەر تیشكبدات. ئەمەش گورزەیەكى رووناكى سوورە درێژى شەپۆڵى (633nm)ە ، پاشان گەردیلەكانى نیونەكە بە دابەزینى خێرا بۆ ئاستە وزەى هE دەگەڕێنەوە.سەیرى وێنەى (4-26b) سورێكى كارەباى دەزگاى پەیداكردنى He-Ne دەردەخات


















- لەیزەرى نیدمیۆم – یاگ      Nd: Yag Laser
گرنگترین جۆرەكانى لەیزەرى ئەم سەردەمەیە، ئاستە وزەكانى سەر بەسیستەمى چوار ئاستیە.
- لەیزەرى دووانەئۆكسیدى كاربۆن       Carbon Dioxide Laser
گرنگترین جۆرى لەیزەرە گازیەكانە، چونكە:
1-	چووستیەكەى بەرزە، دەگاتە %30 .
2-	تونایەكى زۆرى هەیە لەوانەیە بگاتە دەیان كیلووات.
هەر لەبەر ئەو توانا زۆرەشە ، بەتیشكى مردن دادەنرێت، هەروەها چەندین بەجێهێنانى پیشەسازیانەى هەیە.
لەیزەرى نیمچەگەیەنەر       Semicnductor Laser
لەیزەرى نیمچەگەیەنەر لە رووى ئاستەكانى وزەوە لە لەیزەرى دۆخى رەقى جیاوازە . ماددەى چالاك لە لەیزەرى دۆخى رەقیدا ئاستە وزەى بەتەنیاى هەیە كاتێك گواستنەوەكان لەنێوانیاندا روودەدات، ئەواتیشكى لەیزەر لێیەوە دەردەچێت. كەچى لە ماددە نیمچەگەیەنەرەكاندا، ئاستە وزەكان بەشێوەى گورزە وزەى بەرینن (فراوانن)، هەر گورزەیەكیش ژمارەیەكى زۆر ئاستە وزەى نزیك یەكترى تێدایە. ئەم گورزە وزانەش بەگەردیلەیەكى دیاریكراوەوە بەندنیە. بەڵكو هەمووگەردیلەكانى تەنەكە بەشدارى لەپێكهاتنى ئەم گورزە وزانە لەناو تەنەكە دەكەن، وەتەنەكە  بەگشتى چەند گورزە وزەیەكى تیادا دیاردەكەوێت.
لە قۆناغەكانى پێشتر زانیمان، كاتێك ماددەیەكى نیمچەگەینەر بەهەر رێگایەك بورووژێنرێت، ئەوا ئەلیكترۆنەكان وزە وەردەگرن ولەئەنجامدا لە گورزەى هاوهێزیەوە بۆ گورزەى گەیاندن دەگوازنەوە ولەشوێنى خۆیاندا كون (holes) جێدەهێڵن،پێچەوانەى ئەم كردارەش ، كردارى یەكگرتنەوەیە (Recombination)، ئەمەش كە ئەلیكترۆنێك دەكەوێتە كونێكەوە ویەكترى دەگرنەوە، لە ئەنجامى ئەم یەكگرتنە ئەلیكترۆنەكە وزە ون دەكات ولەئەنجامدا فۆتۆنێك تیشكدەدات.
لەیزەرى نیمچەگەیەنەر بریتیە لە گەهێنێكى (پێكبەستێكى) دووانى (P-N Junction) ، جۆرە هەرە بڵاوەكەى گەهێنى دووانى زرنیخیدى گالیۆمە (GaAs)، ئەو لەیزەرەى تیشكى دەدات دەكەوێتە ناوچەى ژێر سوور ئەمەش رووناكیەكى نەبینراوە.
گەهێنەكە بە ئاراستەى لادانى بەرەو پێش دەبەسترێ، كاتێك تەزووەكە كەمە، هیچ كارێكى لەیزەرى روونادات، چونكە ئەو تیشكەى دەرچێت لە لەخۆوە دەرچوونەوە (Spontaneous Emission) پەیدادەبێت .هەروەك لە دووانى رووناكیدەر (LED)دا روودەدات، توندى رووناكیەكەش بە زیادبوونى بڕى تەزوو زیاددەبێت، بەڵام كاتێك تەزووەكە لە سنورێك تێپەڕدەبێت كە پێى دەگوترێ تەزووى مولەق، لەم بارەدا لە ئەنجامى بزوێنە دەرچوون (Stimulated Emission)، تیشكى لەیزەر لە دوانیەكەوە دەردەچێت توندیەكەشى بەزیادبوونى بڕى تەزوو زۆر دەبێت وێنەى (4-27) .بۆ رەخساندنى دابەشبوونى پێچەوانە لە گەهێنى دووانیدا پێویستە ژمارەى ئەلیكترۆنەكان لە گورزەى گەیاندن وژمارەى كونەكان لە گوزەى هاوهێزیدا زیادبكرێن ، ئەمەش بەدانانى جیاوازیەكى ئەرك بە ئاڕاستەى لادانى بەرەو پێش دێتەدى، كاتێك لەسەر گەهێنە دووانیەكە (P-N) دادەنرێت ،لەم بارەدا ئەلیكترۆنەكان لە گورزەى گەیاندنەوە بەرەو ناوچەى پێكبەستەكە دەڕۆن وكونەكانیش بە ئاڕاستەى پَچەوانە لە گورزەى هاوهێزیەوە بەرەو ناوچەى پێكبەستەكە دەڕۆن. لەوێدا یەكترى دەگرنەوە (Recombine)، لە ئەنجامى ئەم یەكگرتنەوە تیشكى لەیزەر بە بزوێنە دەرچوون پەیدادەبێت، وزەى هەر فۆتۆنێكى ئەم تیشكەش بەوزەى كەلێنە دابڕاوى نێوان بەشى بنەوەى گورزەى گەیاندن وبەشى سەرەوەى گورزەى هاوهێزى یەكسانە. وێنەى (28-4) هێلكارى پێكهاتەى لەیزەرى نیمچەگەیەنەرێك پیشاندەدات كەبەشێوەى پرتە ئیشدەكات،چوستیەكەشى دەگاتە %30، بۆ پەیوەندیكردن بەناو ریشاڵە بیناییەكان بەكاردێت .ئەم ریشاڵانە وەك ناوەندێكى گوێزەرەوە بۆ ئەم تیشكانە دادەنرێت.
لەیزەرى نیمچەگەینەر ، بچووكترین جۆرەكانى لەیزەرە، (هەندێكیان بەقەدەر دەنكە خوێیەك بچووكە، جۆرێكى تریان هێشتا بچووكترە تەنها بەمیكرۆسكۆب دەبینرێت). لەیزەرى نیمچەگەیەنەر لەئەوانى دى زۆرتر باوەو بەكاردێت چونكە ، بچووكترو، سووكترو، كەمتر توانا كاردەكەن، قەبارە بچووكەكانیان وادەكات كە لەدەزگاكانى ئیشپێكردنى CD و ڤیدیۆ دیسك و پەیوەندیكردن بە ریشاڵە بیناییەكان بەكاربێن. 













چەند بەكارهێنانێكى تیشكى لەیزەر   
لەبەر ئەم سیفەتانەى لەیزەر هەیەتى كە رووناكیەكى تاك رەنگى بەتینى هاوبارى ئاڕاستەییە بۆ ماوەى دوور بڵاودەبێتەوە ، لەبەر ئەم سیفەتانە تیشكى لەیزەر زۆر بەكارهێنانى لەبوارە زانستى ونۆژدارى وتەكنیكیەكان هەیە وەك:
1- بۆ لەحیمكردنى تەبەق وپارچە كانزاكان 
بۆ ئەم مەبەستە لەیزەرى توانا بەرز بەكاردەهێنرێت، بێ ئەوەى ئەو تەبەقە كانزاییە تێكبدات یان بشێوینێت ، وەهەروەها دەتوانرێت بە هاوێنكۆوە، گورزە تیشكى لەیزەرى زۆر باریك دەستبكەوێت وتواناكەى لە رووبەرێكى زۆر تەسكدا كۆبكرێتەوە وێنە (29-4)، ئینجا بەهۆى ئەو گەرمیەى پەیدادەبێت، پارچە كانزاو خەزەف و تەنە رەقەكانى پێ كون دەكرێت وەك تەنگستن وئەڵماس، وە هەروەها بەهۆى لەیزەرى بەتوانا دەتوانرێت فرۆكە وموشەكەكانى پێ وێران بكرێت كاتێك لەیزەرەكەیان ئاڕاستە دەكرێت هەر لەبەر ئەم هۆیەوە بەلەیزەر دەگوترێ تیشكى مردن . 
2- لە نۆژداریدا
گرنگترین جۆرەكانى لەیزەر كە لەم بوارەدا بەكاردەهێنرێن، لەیزەرى دووانە ئۆكسیدى كاربۆن و لەیزەرى (نیدمیۆم –یاگ)ە.
لەبوارى نۆژداریدا: تیشكى لەیزەر چەند بەكارهێنانێكى سەرەكى هەیە:
-a لەنەشتەرگەریدا وەك ئامرازێكى بڕەر بەكاردەهێنرێت.
-b بۆ جوانكاریكردنى پێستى لەش و چارەسەركردنى هەندێك نەخۆشى پێست وەك شێرپەنجەى پێست.
-c بۆ چارەسەر كردنى هەندێك نەخۆشى چاو ، بۆ نموونە لەحیمكردنەوەى پەڵە جیابۆوەكانى توڕەى چاو(وێنەى 30-4)
-d لەپزیشكى قورگ ولووت
-e چارەسەركردنى هەندێك نەخۆشى ددان، بۆ كۆڵین ولەحیمكردنى رووى ددان بۆ قەدەغەكردنى كلۆربوون.

3- بۆ پێوانى دوورى و دیاركردنى مەودا 
زۆر دەزگاى نوێ و هەمەجۆر هەن، بەپێى سیستەمە لەیزەریەكان ئیش دەكەن، لە دیاركردنى مەوداكان بەكاردێن، بۆ ئەم مەبەستانەى خوارەوە:
1- رووپێوانى ئۆقیانۆسەكان.					Oceanography
2- هێڵكارى زەمین لەرزە					     Seismology
3- هونەرى نەخشەكێشان	  			              Cartography
4- دیاركردنى خولگەكانى مانگە دەستكردە زەوییەكان		Satallite Orbits

4- بۆ ئاڕاستەكردن ودیاركردنى راستایى
تیشكى لەیزەر بەگورزەى بەتینى تەسكى تیژ دەڕوات، لە ئەنجامى دیاردەى پەرشبوونەوە بەهۆى گەردەكانى تۆزو خۆڵەوە رێرەوەكەى دەتوانرێت ببینرێت، بۆیە بۆ زانین ودیاریكردنى راستایى  بە چاوى ئاسایى بەكاردەهێنرێت، وەهەوەها بۆ ئاڕاستەكردنى مەكینەكان بەرێرەوى راست وپیشاندانى رێگاى ئەو ئامێرانەى توونێل و پردەكان هەڵدەكەنن.
5-  لەپەیوەندییە بیناییەكاندا
تیشكى لەیزەر وەك شەپۆڵى هەڵگر بەكارهێنرا بۆ دەستكەوتنى كەناڵەكانى پەیوەندى كردن بەفراوانیەكى گەورە، بەڵام بەهۆى بارى كەش وهەواوە (تۆزوخۆل و هەڵمى ئاو وتەم)، نەدەتوانرا تیشكە لەیزەر راستەوخۆ بۆ شوێنە دوورەكان پەخشبكرێت. لەبەر ئەوە ریشاڵە بیناییەكان (Fiber optics) بەكارهێنرا وەك كارێكى نوێ بۆ پەیوەندییە بیناییەكان، لەمەوە دەتوانرێت بەهۆى چەند ریشاڵێك كەتیرەى هەریەكیان لە (0.3mm) تێپەڕ ناكات (35000) گفتوگۆى تەلەفۆنى بگوازرێتەوە. وە هەروەها دەتوانرێت كۆمەڵێك گوتیار كۆبونەوەیەك سازبدەن ویەكترى ببینن وببیستن بەهۆى پەیوەندیە بیناییەكان هەرچەندە هەزارەها كیلۆمەتر لەیەكترى دووربن .








 6- بۆ رووناك كردنەوەى شانۆ.
7- بۆ ورووژاندنى هەندێك كارلێكى ناوكى.
8- بۆ وێنەگرتنى بەرجەستە، واتە بۆ پەیداكردنى وێنەى سێ دوورى (three dimensional) كەپێى دەگوترێ هۆڵۆگرافى (Holography)
.
-	پەپكەى CD بەبەكارهێنانى هێما رەنووسیەكان (digital codes) وە بەسوود وەرگرتن لەسیستەمى ژمارە دووانیەكان، زانیاریەكان وەك وشە ، دەنگ ، وێنە ، بەشێوەى هێما رەنووسیەكان خەزن دەكات. 
هەروەك لەقۆناغى سێیەمدا خوێندووتە، كەسیستەمى ژمارە دووانیەكان تەنها دوو رەنووس (0 , 1) دەگرێتە بەر، هەر رەنووسێك لەم دوو رەنووسە پێى دەگوترێ بت (bit)، هەر كۆمەڵێك لەم بتانە زانیاریەك دەنوێنێ، بۆ نموونە هێماى رەنووسى بۆ پیتى (A) بریتییە لە 1000001 ، وەهى ژمارە (5) بریتیە لە 101، هەر هەشت بت (bit) پێى دەگوترێ بایت (byte) ، بۆ نموونە رستەیەك لە


 









پەرتوكێكدا لەوانەیە (15) بایتى بووێت، وە برگەیەكى كورتى موسیقا كە (10s) چركە بخاێنێت لەوانە (1.5) ملیۆن بایتى بووێت.
پەپكەى CD لە پلاستیكى رەق دروستدەكرێت، بەچینێكى كانزایى ، واباوە كە ئەلەمنیۆم بێت، دادەپۆشرێت، ئەم چینە كانزایەش بە چینێكى تەنكى پلاستیكى بۆ مەبەستى پاراستن دادەپۆشرێت، لەرووى بنەوەى پەپكەكەدا وە بەهۆى تیشكێكى لەیزەرى زۆر باریك هێما دووانیەكان 0, 1  لەرووە كانزاكە هەڵدەكەندرێت، ئەگەر بە میكرۆسكۆب تەماشاى رووى بنەوەى CD بكەیت، ملیۆنەها شوێنى زۆر بچووكى قۆپاوى تێدایە، پێیان دەگوترێ پت (pit)، رووبەرە سافەكانیش لە نێوان پتەكاندا پێیان دەگوترێ لاند (Lands). پتەكان 1 و لانەدەكانیش 0 دەنوێنن . وێنە (4-31a).










بۆ دانانى زانیاریەكان بەشێوەى هێما رەنووسیەكان لەسەر رووى (CD)دا، ئەوا تیشكێكى لەیزەر ئاڕاستەى پەپكەیەكى خولاوە دەكرێت ئەم تیشكە لەرێرەوێكى پێچاوپێچدا (Spiral) شوێنى قۆپاوى زۆر بچووك لەرووەكە هەڵدەكەنێت، هەروەك باسمان كرد پێیان دەگوترێ پت ، هە پتێك(1)، هەر لاندێكیش (0) دەنوێنى.
  بۆ خوێندنەوەى CD ، تیشكێكى زۆر باریكى لەیزەر كە بەهۆى ئاوێنەوە باریكتر دەكرێت، ئاڕاستەى رووى بنەوەى پەپكەى CD خوولاوە دەكرێت، تیشكەكە لەو رووە سافانەى دەكەونە نێوان پتەكان واتە لە لانەدەكانەوە بە توندیەكى زۆر دەدرێنەوە بەڵام لە شوێنە قۆپاوەكاندا واتە لەپتەكانەوە بەتوندیەكى زۆر كەمتر دەدرێنەوە، تیشكە دراوەكە بەهۆى ئاوێنەیەكى نیوە رووناكى دەرەوە (MS) بەرەو دەزگاى كەشفكردن ئاڕاستە دەكرێت، رووناكیە توندە دراوەكە هێماى (0) دەنوێنى ورووناكیە لاوازە دراوەكە هێماى (1) لەسیستەمى ژمارە دووانیەكان دەنوێنى، ئەمانەش نیشانە دەنگیەكان یان ڤیدیۆى دەنوێنن، واتە بەهۆى دەزگاى ئەلیكترۆنى بۆ دەنگ و وێنە دەگۆڕێن. بڕوانە وێنەى (4-31b) .

















سەرنج: (بۆ زانین)














 
	پرسیار و راهێنان

پ1/ وەڵامى راست بۆ هەریەكە لەم دەستەواژانەى خوارەوە هەڵبژێرە
1- بڕى ئەو وزە تیشكدانەى لە تەنێكى رەشەوە دەردەچێت راستەوانە دەگۆڕێت بەپێى توانى چوارەمى
-a پلەى گەرمى كەلڤن
-b درێژە شەپۆڵى دەرچوو
-c گوڕى شەپۆڵى دەرچوو
-d هەموو ئەگەرەكانى پێشوو

2- كام لەمانەى خوارەوە راستە دەربارەى تەوژمى فۆتۆن
-a بەڕاستەوانە دەوەستێتە سەر درێژى شەپۆڵى فۆتۆنەكە
-b بە پێچەوانە دەوەستێتە سەر درێژى شەپۆڵى فۆتۆنەكە
-c بەراستەوانە دەوەستێتە سەر بارستەى فۆتۆنەكە
-d یەكسانە بە وزەى فۆتۆنەكە

3-  كام لەم دەستەواژانەى خوارەوە راستە دەربارەى درێژى شەپۆڵە ماددیەكان
-a بەهیچ جۆرێك هێندە درێژ نیە كە بتوانرێت بپێورێت
-b بەراستەوانى دەوەستێتە سەر خێرایى تەنە ماددیەكە
-c بە پێچەوانە دەوەستێتە سەر تەوژمى تەنەكە
-d یەكسانە بەجێگیرى پلانك

4- كام لەم فۆتۆنانەى دێن گەورەترین وزەى هەیە؟ فۆتۆنەكانى 
-a تیشكى ئێكس
-b تیشكى سەرو بنەوشەیى
-c رووناكى سەوز
-d مایكرۆ وێڤ
5- كەمترین بڕى دیاركراوى وزەى كارۆموگناتیسى پێى دەگوترێ
-a فۆتۆن
-b  پڕۆتۆن
-c ئەلیكترۆن
-d نیوترۆن

6- گەورەترین جووڵە وزەى ئەلیكترۆنە رووناكیەكانى لە رووێكەوە دەردەچن بەڕاستەوانە دەگۆڕێت بەپێى:-
-a درێژى شەپۆڵى رووناكى لێدەر
-b ژمارەى فۆتۆنە لێدەرەكان
-c لەرەلەرى رووناكى لێدەر
-d بڕى تەزووى كارۆڕووناكى

7- رێگاى ، وزە پێدانى رووناكى، بۆ بەرهەمهێنانى تیشكى لەیزەر بۆ یەكێك لەمانەى دێن بەكاردێت 
-a لەیزەرى یاقووت
  -bلەیزەرى هیلیۆم - نیۆن
-c لەیزەرى نیمچە گەیەنەر
-d لەیزەرى كیمیاى

8- لە بەرهەمهێنانى تیشكى لەیزەردا، یەكێك لەمانەى خوارەوە رێگاى وزە پێدان نیە .
-a خاڵیبونەوەى كارەبایى
-b كارلێكردنى كیمیاى
-c سەرچاوەى رووناكى بەتین
-d كاریگەرى گەرمى


9- ئەو لەیزەرەى لەبەر بەرزى چوستیەكەى وزۆرى تواناكەى بە تیشكى مردن ناو دەبرێت، لەیزەرى:-
-a نیمچە گەیەنەر
-b یاقووت
-c دووانەئۆكسیدى كاربۆن
-d هیلیۆم- نیۆن

 10- دیاردەى كۆمپتن یەكێكە لەو بەڵگانەى دەیسەلمێنێت رووناكى سروشتى
-a تەنۆلكەیى هەیە
-b شەپۆڵى هەیە
-c جووت سروشتى تەنۆلكەیى وشەپۆڵى پێكەوە هەیە
-d شەپۆڵ یان تەنۆلكەیى هەیە، لەسەر ناوەندەكە بەندە

پ2/ بەكورتى راستیەكانى دیاردەى كارۆڕووناكى بڵێ
پ3/ ئەگەر وزەى ئەو فۆتۆنەى دەكەوێتە سەر رووێكى كانزایى، لەپابەندە ئیشى كانزاكە كەمتر بێت ، ئایا دیاردەى دەرچوونى كارۆرروناكى روودەدات؟ روونى بكەوە.
پ4/ رووناكیەكى تاك رەنگى لەرەلەر كاریگەر كەوتە سەر رووى دووكانزاى جیاواز، ئایا گەورەترین جووڵە وزەى ئەلیكترۆنە دەرچووەكان لە دووكانزاكەوە یەكسانن؟ بۆچى؟
پ5/ لە دیاردەى كارۆڕووناكیدا هەریەك لەمانە لەسەر چى بەندە؟
-a ژمارەى ئەلیكترۆنە دەرچووەكان لەچركەیەكدا
-b گەورەترین جووڵە وزەى ئەلیكترۆنە دەرچووەكان
-c ئەركى تەزوو بڕ
-d لەرەلەرى مۆڵەق

پ6/ شەبەنگى لێكنەپچراوى تیشكى ئێكس چۆن پەیدادەبێت. روونى بكەرەوە 
پ7/ لەدیاردەى كۆمپتندا ئەگەر فۆتۆنێكى تیشكى ئێكس بەهۆى ئەلیكترۆنێكى سەربەستى ماددەى نیشانەوە پەرش ببێتەوە، بەراوردى نێوان فۆتۆنى لێدەرو فۆتۆنى پەرشبۆوە لەم رووانە بكە.
-a درێژى شەپۆڵ                  -b وزە                     -c تەوژم 
پ8/ ئەگەر رووناكیەكى تاك رەنگى لەرەلەر كاریگەر بكەوێتە سەر رووى كانزایەك، بۆچى ئەلیكترۆنە رووناكیەكان بەخێرایى جیاجیا دەردەچن؟ كامیان زۆرترین خێرایى دەرچوونى دەبێت؟
پ9/ ئەم هێڵە بەیانیە بەكردار لە تاقیكرنەوەیەكى میلیكان دەربارەى دیاردەى كارۆڕووناكى وەرگیراوە لەوێنەكەدا
-a كام رەنگ لەرەلەرى مۆلەقى كانزاكە دەنوێنێت؟
-b ئەو رەنگانە چین كەدەكەونە ناوچەى لەرەلەرە كاریگەرەكان
-c ئەو رەنگانە چین كە لەرەلەركانیان كاریگەرنین
 
پ10/ بۆچى كە تیشكە لەیزەر بە ئاوێزەیەكى شووشە تێپەردەبێت، شیتەڵ نابێت؟
پ11/ بە كورتى باسى هەریەك لەمانەى خوارەوە بكە . 
-a بزوێنە دەرچوون		-b وزە پێدان		-c ئاستى نیمچە دامركاو

پ12/ چ رێگایەكى وزە پێدان بەكاردێت لە ؟
-a لەیزەرى یاقووت			-b  لەیزەرى هیلیۆم - نیۆن
پ13/ وشەى لەیزەر لە بنەڕەتەوە لەچى هاتووە ؟
پ14/ سیفەتەكانى تیشكە لەیزەر چین؟
پ15/ بۆچى بەكارهێنانى لەیزەرى نیمچەگەیەنەر زۆرتر باوە ؟
پ16/  باسى بكە چۆن CD (دەخوێندرێتەوە) ؟
پ17/ وزەى فۆتۆنێكى رووناكیەكى شین كە درێژى شەپۆڵى (nm450 = λ)ە چەندە؟
                                                                           و / 2.7 ev = 4.4 x 10-19 J
پ18/ گەورەترین جووڵە وزەى ئەلیكترۆنێكى دەرچوو لەرووى سۆدیۆمەوە چەندە ئەگەر پابەندە ئیشى سۆدیۆم 2.28 ev بێت و بەرووناكیەكى لەرەلەر كاریگەركە درێژى شەپۆڵى (410 nm) بێت رووناك بكرێتەوە.
                                                                            و/ 0.75 ev = 1.2 x 10-19 J 
 

