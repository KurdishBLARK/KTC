
بەشى
سێیەم

شەپۆڵە كارۆموگناتیسیەكان
Electromagnetic Waves



 
(3-1) شەپۆڵە كارۆموگناتیسیەكان Electromagnetic waves (EM waves)
ئەم شەپۆڵانە لە بوارێكى كارەبایى گۆڕاو ستوون لەسەر بوارێكى موگناتیسى گۆراو پێكدێن، هەردوو بوارەكەش لەسەر ئاڕاستەى بڵاوبوونەوەى شەپۆڵەكە ستونن. پەیدادەبێت لە ئەنجامى لەرینەوەى بارگەى كارەبا یان لە ئەنجامى رۆیشتنى بارگەى كارەبا بە تاودان، لە بۆشاییدا بەخێرایى ڕووناكى
 ( 3 x 108 m/s) بڵاودەبێتەوە .
پەیداكردنى شەپۆڵى كارۆموگناتیسى:
 شەپۆڵە كارۆموگناتیسیە لەرەلەر رادیۆییەكان بەم ڕێگایەى لە خوارەوە ڕونكراوەتەوە پەیدادەكرێت:




	




لە وێنەى (3-1)دا ،دوو گۆى گەینەر (A,B) بە دوو جەمسەرى سەرچاوەیەكى ڤۆڵتیەى نۆرەكى
 ( لەرۆكى كارەباى) بەستراون. گریمان لە نیوەى یەكەمى لەرەى ڤۆڵتیە. گۆى (A) بە بارگەى موجەبى بڕگۆڕاو و گۆى (B) بە بارگەى سالیبى بڕگۆراو بارگاوى دەبن، لەم ساتەدا بوارێكى كارەبایى لە نێوانیاندا پەیدادەبێت، هێڵەهێزەكانى لەرووى گۆیە بارگە مووجەبەكەوە دەردەچێت بە رووى گۆیە بارگە سالیبەكە كۆتایى دێت ئاڕاستەكەى بەرەو خوارەوە دەبێت، لەبۆشایى دا بەخێرایى ڕووناكى بڵاودەبێتەوە. لە هەمان كاتدا كە جیاوازى ئەركى كارەبایى لە نێوان دوو گۆیەكەدا دەگاتە بڕێكى ئەوتۆ كە خالیبوونەوەى كارەبایى لە نێوانیان ڕووبدات، ئەوا تەزووێكى بڕ گۆڕاو بەناو هەوادا لە گۆى (A) بۆ گۆى (B) دەڕوات، ئەم تەزووەش بوارێكى موگناتیسى بڵابۆوە بە دەورى خۆیدا پەیدادەكات. هێڵەكانى بەشێوەى بازنەى هاوچەق دەبن دەورى تەزووەكە دەدەن، بەهۆى یاساى ئەمپێر (دەستى ڕاست) ئاڕاستەى بوارە موگناتیسیەكە دیاردەكرێت، كەبەشێوەى خاڵ وێنەكراون ولە پەراوەكە دەردەچن. لەڕاستیدا لەناوچەى نزیك دوو گۆیەكە دوو بوارى گۆڕاوى لێیە كارەبایى وموگناتیسى كەلەسەر یەكترى ستوونن وبەخێرایى ڕووناكى لەسەرچاوەكەوە (دووگۆیەكە) دوور دەكەونەوە ، وە هەردووكیان لەسەر ئاڕاستەى بڵاوبوونەوەى دوو بوارەكە ستونن، بەبیركردنەوە دەبێ بارگەى ئەم دوو گۆیە پێش ئەو ساتەى كە لەوێنەكەدا پیشاندراوە پێچەوانەى بووبێت، واتە گۆى (A) بارگەى سالیبى هەبووە وە گۆى ( B ) بارگەى موجەبى هەبووە ئاڕاستەى دوو بوارەكەش پێچەوانەى ئاڕاستەى ئەو بوارە بووە كە ئێستا لەوێنەكە دیارە، لە بۆشاییدا دوورتر رۆیشتوون گەیشتونەتە ناوچەى (C)، وە پێش ئەم بارەش، دووگۆیەكە وەك ئێستا كەلەوێنەكەدا دیارە بارگاوى بوون. بوارەكانیشیان گەیشتۆتە ناوچەى (D) .ئەگەر سەیركەر لەخاڵى F وەستابێت وهەست بەبوارەكان بكات دەبینیت كە بڕى بوارى كارەبایى بەساینى بەرەو سەروو خوار دەگۆرێت وە بڕى بوارە موگناتیسیەكەش بە ساینى بەرەو دەرەوە وناوەوەى پەڕاوەكە دەگۆرێت [ بە (   ) و (x) نواندراوە] وە لەهەمان رەوگەدان.
وێنەى (  3-2) شەپۆلێكى كارۆموگناتیسى دەنوێنێ تیایدا بوارە كارەباییەكە لە رووتەختى شاوڵى و بوارەموگناتیسیەكە لە رووتەختى ئاسۆیى دەلەرێتەوە 










هەروەك باسكرا، شەپۆلى كارۆموگناتیسى لە بۆشاییدا بەخێرایى رووناكى 3 x 108 m/s دەڕوات. بەپێى بیردۆزى ماكسویل لەبۆشاییدا بوارى كارەبایى گوڕاو بوارى موگناتیسى گۆڕاو پەیدا دەكات ئەمەش بەردەوام دەبێت بۆ بڵاوبوونەوەى شەپۆڵەكە,  كەواتە بیردۆزى ماكسویل لەسەر ئەم دوو بنچینە بنەڕەتییەى خوارەوە بەندە.
1-	لە بۆشایدا بوارى كارەبایى گۆڕاو، بوارى موگناتیسى گۆڕاو دروست دەكات كەلەگەڵ بوارە كارەباكە هاو ڕەوگەیە ولەسەرى ستونە.
2-	لەبۆشاییدا بوارى موگناتیسى گۆڕاو، بوارى كارەبایى گۆڕاو دروست دەكات كەلەگەڵ بوارە موگناتیسیەكە هاوڕەوگەیەو لەسەرى ستونە.
كاتێك تەلێكى گەیەنەر لە رێگاى شەپۆلێكى كارۆموگناتیسى دادەنرێت،ئەوا ئەلیكترۆنە  سەربەستەكانى تەلەكە كاتێك شەپۆڵەكە پیایاندا تێپەڕدەبێت تووشى هێزێكى بەرەو سەرو بەرەو خوارو دەبن كە هەوڵدەدات ئەلیكترۆنەكان لەناو تەلەكەدا لەرە بكەن وتەزووێكى كارەبایى لەراوە بەهەمان لەرەلەرى شەپۆڵەكە پەیدادەبێت ،ئەگەر ئەم تەلە بەشێك بێت لە سوورێكى لەرینەوەى كارەبایى لەرەلەرە سروشتیەكەى یەكسان بێت بە لەرەلەرى شەپۆلە تێپەربووەكە، ئەوا زرنگانەوە ڕوودەدات وگەورەترین تەزوو پەیدادەبێت. 

(3-2) سووڕەكانى پەخشكردن و وەرگرتنى شەپۆڵە كارۆموگناتیسیەكان :
لەسووڕى لەرینەوەى كارەبایى كەلەبەشى دووەمدا باسكرا، وزە لەناو كۆیلەكەو بارگەگرەكەدا ئاڵوگۆڕ دەبێت، تەزووێكى لەراوە لە سووڕەكەدا پەیدادەبێت، بەڵام بەشە زۆرەكەى وزەى ئەم تەزووە لەراوە لە ئەنجامى بەرگرى سووڕەكەوە بە شێوەى گەرمى بەفیرۆ دەچێت، بەشێكى كەمى وزەى تەزووەكەش بەشێوەى شەپۆڵى ك.م تیشك دەدرێت وسوودى لێ وەرناگیرێت، ئەمەش لەبەرئەوەیە كە بوارە كارەباییەكە لە ناوچەیەكى تەسكى سنوردار لەنێوان دوو لەوحى بارگەگرەكەدا قەتیس دەمێنێت، بەم ناوچەیەش دەگوترێ ناوچەى داخراو ،وێنەى (3-3a).
بۆ ئەوەى بوارە كارەباییەكە لەناوچەیەكى فراوانتر بڵاوببێتەوە پێویستە دوو لەوحەكەى بارگەگرەكە بۆ دوورترین دووخاڵ لەیەكترى دووربكرێنەوە، بەمەش ناوچەیەكى لەرەلەركەرى كراوە دەستدەكەوێت وێنەى (3-3b) .
بە ناوچەى لەرەلەركەرى كراوەى بە زەوى گەینەراو یان نەگەیەنراو دەگوترێ هەوایى(antenna – aerial). سوودى هەوایش بریتییە لە بڵاوكردنەوە یان وەرگرتنى شەپۆڵە كارۆموگناتیسیەكان. بۆ ئەوەى ئەو شەپۆڵانەى لەهەواییەوە دەردەچن بۆ ماوەى دوور بڵاوببنەوە پێویستە ئەم توانایەى شەپۆڵە دەرچووەكە هەڵیدەگرێت گەورەبێت، ئەمەش دێتەدى بەئەنجامدانى ئەم دوو مەرجە:
1-	تەزووێكى كارەباى توندى بەرز.
2-	لەرینەوەیەكى لەرەلەر بەرز.
ئەم دوو  مەرجەش لەسووڕێكى لەرینەوەى كارەبایى (لەرۆكى كارەبایى) دەستدەكەوێت كاتێك لەرەلەرى سووڕەكە دەخرێتە ناوچەى لەرەلەرە ڕادیۆییەكان وە بۆئەوەى چوستى بڵاوكردنەوە باش بێت پێویستە درێژى هەوایی. یان بكاتە نیوەى درێژى شەپۆڵ (بەزەوى نەگەینراوە ) یان بكاتە چارەكى درێژى شەپۆڵ (سەرێكى بەزەوى گەینراوە) وێنەى (3-4a,b)









(3-3) وەرگرتنى شەپۆڵە ڕادیۆییەكان Reception of Radio Waves  
ئەوشەپۆڵە كارۆموگناتیسیانەى لە هەوایى ئێستگەى ناردنەوە دەردەچن، ڕووبەرێكى فراوان لەدەوروبەرى خۆیدا دادەپۆشێت.
دەزانن كە شەپۆڵى كارۆموگناتیسى لەدووبوارى نۆرەكى پێكدێت كارەبایى و موگناتیسى ستوون لەسەر یەكترى وهەردووكیان ستون لەسەر ئاڕاستەى بڵاوبوونەوى شەپۆڵەكە لەرەلەر دەكەن .
وەرگرتنى (كەشفكردنى) شەپۆڵە كارۆموگناتیسیە رادیۆییەكان یان بەهۆى بوارە كارەبایەكەیەوە یان بەهۆى بوارەموگناتیسیەكەیەوە ئەنجامدەدرێت.


1- وەرگرتنى (كەشفكردنى) شەپۆڵى كارۆموگناتیسى لەرەلەر رادیۆیى بەهۆى بوارە كارەباییەكەیەوە.
لە وێنەى (3-5a)دا ، هەوایەكە بە شێوەى تەلێكى رێكى شاوڵیە بە سووڕى لەرینەوەى كارەبایى لە دەزگاى ڕادیۆدا (وەرگرتندا) گەیەنراوە، لە وێنەكەدا دیارە بوارە كارەبایەكەى شەپۆڵەكە لە ڕووتەختێكى شاوڵى بەرەو سەروخوار لەرەلەر دەكات. كاتێك ئەم هەواییە دەكەوێتە ناو ئەو بوارە، ئەوا ئەلیكترۆنەكانى ناو تەلەكە لەرەلەر دەكات تەزووێكى لەراوەى لاواز لە تەلەكەدا بەهەمان لەرەلەرى شەپۆڵەكە پەیدادەبێت لەو ساتەى ئاڕاستەى بوارەكە بەرەو سەر بێت ئەوا لاى سەرەوەى هەواییەكە مووجەب ولاى خوارەوەى سالیب دەبێت و بارگەگرەى (C) لە سووڕى لەرینەوەكەدا بەجۆرێك بارگاوى دەكات، دواى نیو لەرە ئاڕستەى بوارەكە بەرەوخوار دەبێت، وەبارگەى سەر هەواییەكەو بارگەگرەكە پێچەوانە دەبێتەوە، ئەمەش بە پێى لەرەلەرى شەپۆلەكە بەردەوام دەبێت،هەواییەكە وزە لە شەپۆڵە كارۆموگناتیسیەكە وەردەگرێت دەیدات بە بارگەگرەكە وتەزووى لەراوە لەسوڕى لەرینەوەى كارەباییەكەدا پەیدادەبێت.










بۆ وەرگرتنى ئێستگەیەكى ئارەزوولێكراو پێویستە سووڕى لەرینەوەى كارەبایى لە دەزگاى ڕادیۆدا بگونجێندرێنێت، ئەمەش دێتەدى بە گۆڕینى نرخى بارگەگرى بارگەگرەكە تا لەرەى سروشتى سووڕى لەرینەوەكە یەكسان دەبێت بە لەرەلەرى شەپۆڵە ڕادیۆییە ویستراوەكە وبارى زرنگانەوە ڕوودەدات، ئەم تەزووەى لە سووڕى لەرینەوە پەیدا دەبێت زۆر لاوازە بۆیە گەورەدەكرێت بەهۆى سووڕى ئەلیكترۆنى كە لە پۆلى سێیەمدا لە سوڕەكانى ترانزستەر بۆ مەبەستى گەورەكردن خوێندراوە 
2-	وەرگتنى شەپۆڵى كارۆموگانتیسى لەرەلەر رادیۆیى بەهۆى بوارە موگناتیسیەكەیەوە .
زۆرترین ئەو رادیۆیانەى ئەمڕۆ بەكاردێن، سوود لە بوارە كارەباییە لەراوەكە وەرناگرن، لەجیاتى ئەمە بۆ كەشفكردنى نیشانەیەكى گوازراوە سوود لە بوارە موگناتیسیە لەراوەكەى شەپۆڵى كارۆموگناتیسى وەردەگرن.
لە وێنەى (3-5b) دا هەواییەكى شێوە كۆیلە( لەوێنەكەدا یەك ئەڵقەیە) بۆ كەشفكردنى بوارە موگناتیسیە لەراوەكەى شەپۆلى ك.م بەكاردێت، كاتێك ئەم بوارە موگناتیسیە لەراوە بەناو بۆشایى كۆیلەكە تێپەردەبێت ،ڤۆلتیەكى هاندراو لەكۆیلەكەدا پەیدادەكات ئەمەش دەبێتە هۆى پەیدابونى تەزووى لەراوە لە سووڕى لەرینەوەى كارەبایى دەزگاى رادیۆدا، بەهەمان رێگاى پێشو پێویستە سوورەكە بگونجێنرێت بۆ وەرگرتنى نیشانە ویستراوەكە، ئەمەش بە گۆڕینى نرخى بارگەگرى بارگەگرەكە ئەنجام دەدرێت تا بارى زرنگانەوە دێتەدى . ناوەخنى ئەم كۆیلانە تولێكە لەماددەى فیڕایت، لە ناوەوەى دەزگاى رادیۆدا بە ئاسانى دەبینرێت.










سەرنج :- هەوایى شێوە كۆیل سیفەتى ئاڕاستەیى پشاندەدات، ئەگەر رادیۆیەكە سوڕێندرا بەجۆرێك رووتەختى كۆیلەكە ستوون بێت لەسەر هێڵەكانى بوارە موگناتیسیەكە ،وەك لە وێنە (3-5b) دیارە، ئەوا وەرگرتن باشترینە، وە ئەگەر بەگۆشەى ◦90 بسورێندرێت واتە ڕووتەختى كۆیلە تەریب بێت بۆ هێڵەكانى بوارەكە ئەوا وەرگرتن لاوازترینە. هەوایى شێوە كۆیل بۆ دۆزینەوەى شوێنى ئێستگەى بڵاوكردنەوە بەكاردەهێنرێت. 

  
(3-4) پەخشكردنى زانیارییەكان بەهۆى شەپۆڵە كارۆموگناتیسیەكانەوە      
 (بەشەپۆڵكردن) Modulation
دەزانین، مایكرۆفۆن، شەپۆڵە میكانیكیەكانى دەنگ وەك قسەكردن ومۆسیقا دەگۆڕێت بۆ تەزووى كارەبایى، بڕى تەزووەكە دەگۆڕێت بەگۆڕانى توندى دەنگەكە.بەم تەزووە كارەباییە گۆڕاوە كەلە مایكرۆفۆن دەردەچێت دەگوترێ نیشانە لەرەلەر بیستنیەكان، یان شەپۆڵە بیستنیەكان (A.W) Audio Waves  لەرەلەرى ئەم تەزووانە نزمە هەمان لەرەلەرى دەنگى بیستراوە، دەكەوێتە نێوان (20 HZ – 20000 HZ) ئەگەر ئەم تەزووە لەرەلەر كەمە ڕاستەوخۆ بدرێتە هەوایى ئێستگەى ناردن. ئەوا لەبەر كەمى لەرەلەر، ناتوانرێت شەپۆڵە كارۆموگناتیسیە پەیدابووەكە بۆ شوێنە دوورەكان بنێردرێن. ئەمە لەلایەك لەلایەكى ترەوە ئەگەر كردارى ناردن بە لەرەلەرى بیستن ئەنجام بدرێت ئەوا پێویستى بە هەوایى ئەوتۆ دەبێت درێژییەكەى بە دەیان كیلۆمەتر بێت. سەرەڕاى ئەمەش لە دەزگاى وەرگرتندا شێوان و ژاوەژاوى تێدەكەوێت. ئەم كێشانە بەم كردارانەى خوارەوە چارەدەكرێن.
1-	تەزوو بەلەرەلەرى زۆر بەرزو فراوانى نەگۆڕ بەهۆى سووڕى لەرینەوەى ئەلیكترۆنى تایبەت بەرهەمدەهێنرێت، بەم تەزووە كە لەرەلەرەكەى دەكەوێتە ناوچەى لەرەلەرە رادیۆییەكان دەگوترێ نیشانەى رادیۆیى.


هێنریش رۆدڵف هێرتز:
هێنریش رۆدڵف هێرتز، كوڕى پارێزەرێكى ناسراو وسەركەوتوبووە لە 12/2/1857 لەشارى هامبۆرگ لە ئەڵمانیا لەدایكبووە. لە قوتابخانەدا، لەتاقیكردنەوەكانى هاوێنەكان و بابەتەكانى میكانیك بەهرەداربووە، لەقوتابخانەیەكى ئێواران دەیخوێند، تیایدا ئەندازە وپیشەسازى وبەكارهێنانى ئامێرەكانى پێوان دەخوێندرا، دواى تەواوكردنى خوێندن،هێرتز بڕیارى دا ببێت بە ئەندازیار، لەپەیمانگەى پۆلەتەكنیك لە میونخ خوێندى، دواى چەند ساڵ خوێندن بۆى دەركەوت كە پاشەڕۆژى ئەو تەنها بە زانستى پوختەوە بەندە، لەزانكۆى بەرلین دا لەلاى ئەو زانا گەورانە كێرشۆف ، بەنزن ، هێڵمهۆلتز ، دەیخوێند، دوایى لە (كایل) لەسەر خوێندن بەردەوام بوو، بەمامۆستاى فیزیا لە (كالسرەوە) دامەزرا لەوێدا بوارێكى ئەوتۆى بۆ رەخسا كە تاقیكردنەوەكان لەسەر شەپۆڵە كارۆموگناتیسیەكان ئەنجامبدات.
ئەو بیردۆزانەى كە پێشتر زانا ماكسویل سەلماندبووى دەربارەى شەپۆڵەكانى كارۆموگناتیسى ئەو بە تاقیكردنەوە كردارییەكان ئەو بیردۆزانەى سەلماند، سەلماندى كە ئەم شەپۆڵانەش تووشى دانەوە وشكانەوە وجەمسەرگرى دەبن، وە سەلماندى كە ئەم شەپۆڵانە بەخێرایى ڕووناكى بڵاودەبنەوە. دۆزینەوەكانى لەبوارى بیردۆزى جیڕى وشیكردنەوەى فشارەكان ، بەكارێكى زۆر گرنگ لەلایەن ئەندازیارانەوە دادەنرێت.
لەساڵى 1889دا ، لەشوێنى زاناى پـێرمۆداینەمیكى بەناوبانگ كڵۆسیوس بەمامۆستا لە زانكۆى بۆن دامەزرا، بەڵام ئەو ڕێرەوە زانستیە درەوشاوەى بۆى رەخسابوو زۆرى نەخایاند كوژایەوە، دواى پێنج ساڵ كەتەمەنى (37) ساڵ بوو بە ژەهراوى بوونى خوێن لە 1/1/1894 كۆچى دواى كرد، بۆ نەمرى ناوەكەى ورێزلێنانى ئەم زانا گەورەیە یەكەى پێوانەى لەرەلەر ( لەرە / چركە) بەناوى ئەم زانایە ناونراوە هێرتز (HZ)

2-	بۆ ئەوەى نیشانەى لەرەلەر بیستنیەكان بۆ ماوەى دوور بڵاوبكرێنەوە، پێویستە ئەم نیشانانە بخرێتە سەر نیشانە ڕادیۆییەكان، بە شەپۆڵە رادیۆییەكە دەگوترێ شەپۆڵى هەڵگر (Carrier Wave) وە بەشەپۆڵە بیستنیەكە دەگوترێ شەپۆڵى هەڵگیراو (Caried Wave) وە بەكردارى باركردنى شەپۆڵە بیستنیەكان بۆ سەر شەپۆڵە رادیۆییەكان دەگوترێ بەشەپۆڵكردن
( التچمین)(Modulation)
جۆرەكانى بە شەپۆڵكردن:-  
دوو جۆرى سەرەكى بەشەپۆڵكردن هەیە
1- بەشەپۆڵكردنى وێكچوون   Analog ModuLation
بریتیە لە گۆڕینى یەكێك لە سیفەتەكانى شەپۆڵى هەڵگر
( فراوانى شەپۆڵەكە – لەرەلەرى شىپۆڵەكە – ڕەوگەى شەپۆڵەكە )
كەواتە بەشەپۆڵكردنى وێكچوون سێ جۆرە:-
-a بەشەپۆڵكردنى فراوانى (A.M.)     Amplitude Modulation
-b بەشەپۆڵكردنى لەرەلەر (F.M.)    Frequency Modulation
-c بەشەپۆڵكردنى ڕەوگە (P.M.)  Phase Modulation     
2-	بەشەپۆلكردنى ڕەنووسى Digital Modulation  
-a بەشەپۆڵكردنى فراوانى A.M.    
وێنەى (3-6a)دا شێوەى شەپۆڵێكى هەڵگرى لەرەلەر رادیۆییە، سووڕى ئەلیكترۆنى تایبەت پەیداى دەكات. وە لە وێنەى (3-6b)دا شەپۆڵێكى هەڵگیراوى بیستنیە كەلە مایكرۆفۆنەوە دەردەچێت. لەكردارى بەشەپۆڵكردنى فراوانیدا (A.M.) فراوانى شەپۆڵە هەڵگرەكە (رادیۆییەكە) بە كاریگەرى شەپۆڵە هەڵگیراوەكە (بیستنییەكە) دەگۆڕێت، بۆ ئەوەى شەپۆڵێكى رادیۆیى لەرەلەر نەگۆڕى فراوانى گۆڕاو دەستبكەوێت بەجۆرێك ئەو گۆڕانانەى لەفراوانى شەپۆڵە رادیۆییەكە (هەڵگرەكە) ڕوودەدات لەگەڵ گۆڕانەكانى فراوانى شەپۆڵە بیستنیەكە (هەڵگیراوەكە) بگونجێت.
لەوێنەى (3-6c)دا شەپۆڵێكى ڕادیۆیى بەشەپۆڵكراوە (Modulated)، بەرگەكەى دوو شەپۆڵى بیستنى دەنوێنێت كەلەسەر شەپۆڵە ڕادیۆییەكە باركراون.
كەواتە بەشەپۆڵكردنى فراوانى (A.M) بریتیە لە گۆڕینى فراوانى شەپۆڵى رادیۆیى (هەڵگر) بەكاریگەرى شەپۆڵى بیستنى (هەڵگیراو) بەجۆرێك گۆڕانى فراوانى شەپۆڵە رادیۆییەكە لەگەڵ گۆڕانى فراوانى شەپۆڵە بیستنیەكە بگونجێت.

-b بەشەپۆڵكردنى لەرەلەر   F.M.
لەم جۆرە بەشەپۆڵكردنەدا، شەپۆڵە هەڵگرەكە (R.W) فراوانى ناگۆڕیت، بەڵام لەرەلەرەكەى بە پێى شەپۆڵە هەڵگیراوەكە(بیستەنیەكە A.w) دەگۆڕێت، بڕى گۆڕان لەلەرەلەرى شەپۆڵە هەڵگرەكە بەفراوانى شەپۆڵە هەڵگیراوەكە بەندە . بەڵام تێكرایى كاتى ئەم گۆڕانە بەلەرەلەرى شەپۆڵە هەڵگیراوەكە بەندە وێنە (7-3)





سەرنج:-  
1-	ئەو شەپۆڵە كارۆموگناتیسیانەى لەسەرچاوە هەڕەمەكیەكانەوە وەك لە برووسكەو مۆتۆرە كاەباییەكانەوە دەردەچن لەگەڵ شەپۆڵە ڕادیۆییەكان بەیەكدادەچن لە ئەنجامدا كار لەفراوانى شەپۆڵە رادیۆییەكان دەكەن، ئەمەش بە شێوەى ژاوەژاو لە دەزگاكانى وەرگرتندا (رادیۆ) دەردەكەوێت، ئەمە یەكێك لەو كێشانەیە كە تووشى رێگاى بەشەپۆڵكردنى فراونى دەبێت. لەبەرئەوە رێگاى بەشەپۆڵكردنى لەرەلەر بەكاردەهێنرێت.
2-	بۆ دەستكەوتنى تەزووێكى كارەبایى لەرەلەر بەرز سووڕى ئەلیكترۆنى تایبەت بەكاردەهێنرێت لەم وێنەیەدا، سووڕێكى سادەى لەرۆكێكى(oscillator)  كارەبایى ترانزستەر پیشاندەدات, كە لە تواناى دا هەیە نیشانە رادیۆییە لەرەلەر بەرزەكان پەیدا بكات.

(3-5) قۆناغەكانى پەخشكردن و وەرگرتنى شەپۆڵە رادیۆییەكان:  
-A قۆناغەكانى پەخشكردنى شەپۆڵە رادیۆییەكان
لە وێنەى (3-8)دا هێلكارى هەنگاوەكانى پەخشكردنى رادیۆیى بەرێگاى بەشەپۆڵكردنى فراوانى پیشاندەدات، شێوەى شەپۆڵى دەرچوو لە هەر قۆناغێكى سووڕى ناردندا لەژێرەوەى ئەو لاكێشەى قۆناغەكە دەنوێنێ وێنەكراوە.
1-	مایكرۆفۆن: ئەو شەپۆڵە دەنگانەى دەكەوێتە سەر مایكرۆفۆن بۆ تەزووێكى كارەبایى بڕ گۆڕاوى زۆر لاواز دەگۆڕێت، بڕى ئەم تەزووەش بە گوێرەى گۆڕانى پەستاوتن وشاشبوونى شەپۆڵى دەنگەكە دەگۆڕێت ، بەم تەزووە گۆڕاوە دەگوترێ نیشانە بیستنیەكان (یان شەپۆڵە یستنیەكان A.W یان شەپۆڵە هەڵگیراوەكان) ئەم تەزووە لاوازەش بەهۆى سووڕى گەورەكردنى ئەلیكترۆنى گەورەدەكرێت .
2-	تەزووێكى گۆڕاوى لەرەلەر بەرز بەهۆى سوورێكى لەرینەوە (Oscillator) (لەرۆك) دروست دەكرێت، پێى دەگوترێت شەپۆڵى رادیۆیى (R.W) یان (شەپۆڵى هەڵگر) ئینجا بەهۆى سووڕى گەورەكردنى ئەلیكترۆنى تایبەت گەورە دەكرێت
3-	شەپۆڵە بیستنیەكان دەخرێنە سەر شەپۆڵە رادیۆییەكان بۆ جێبەجێكردنى كردارى بەشەپۆڵكردن(Modulation) و دەستكەوتنى شەپۆلێكى بەشەپۆڵكراو.
4-	ئەم شەپۆڵە بەشەپۆڵكراوە(modulated) بەهۆى گەورەكەرى (R.W) گەورە دەكرێت ئینجا بەهەوایى ناردن دەدرێت كە لەوێدا بەشێوەى شەپۆڵەكانى كارۆموگناتیسى بەهەوادا تیشكدەدرێت وێنە (3-8) .










-B  قۆناغەكانى وەرگرتنى شەپۆڵە كارۆموگناتیسیەكان
سوورێكى سادەى دیتەرێكى (detector) بەللورى (دایۆدى بەللورى) لەوێنە (3-9a)دا پیشاندراوە كە تیایدا هەنگاوەكانى وەرگرتنى شەپۆڵە كارۆموگناتیسیەكانى لەرەلەر رادیۆیى رروندەكاتەوە.
1-	ئەو شەپۆڵە كارۆموگناتیسیە جیاجیانەى لە ئێستگەكانى ناردنەوە بڵاودەكرێنەوە تەزووى هاندراو بە لەرەلەرى رادیۆیى جیاجیا لە هەوایى دەزگاى وەرگرتندا (رادیۆ) پەیدادەكەن.
2-	سووڕى زرنگانەوە لە دەزگاى رادیۆدا، كە لە كۆیلێك وبارگەگرەیەكى گۆڕاو پێكهاتووە، دەگونجێندرێت (tunning)، بە گۆڕینى بڕى بارەگەگرى بارگەگرەكە، بۆ ئەوەى لەرەلەرى سروشتى سووڕەكە یەكسان بێت بە لەرەلەرى ئەو تەزووەى لە هەواییەكەدا هاندراوە و دەمانەوێت وەریبگرین وبارى زرنگانەوە لەگەڵیدا ڕووبدات،نیشانە ویستراوەكە گەورەترین تەزوو بە سووڕى زرنگانەوەكەدا تێپەردەكات، كەچى بۆ نیشانەكانى تر تەزوو زۆر لاوازدەبێت.
3-	  نیشانە ویستراوەكە كە نیشانەیەكى بەشەپۆلكراوە بەهۆى دایۆدە بەللوریەكە راستدەكرێتەوە (rectified) بۆ ئەوەى لە نیوەى خوارەوەى نیشانەكە ڕزگار بین، وێنە (3-9b)
4-	نیشانە ڕاستكراوەكە كاتێك دەگاتە خاڵى (A)، تووشى دوو رێگاى هاوڕێك  دەبێت تەزووە لەرەلەر بیستنیەكە (A.F) بە كۆیلى هێدفۆنەكە تێپەردەبێت چونكە كۆیلەكە بەربەستە هاندانێكى (XL) كەم پیشانى ئەم تەزووە لەرەلەر كەمە دەدات، بەڵام تەزووە لەرەلەر  رادیۆییەكە بە بارگەگرە تێپەردەبێت چونكە بەربەستە بارگەگرى Xc بۆ تەزووى لەرەلەر بەرز كەمە، كاتێك تەزووە لەرەلەر بیستنیەكە بە كۆیلى هێدفۆنەكە دادەڕوات هەمان ئەو دەنگە دەبیستیەوە كە لەئێستگەى ناردن بڵاوكراوەتەوە.




















 (3-6) رادار   Radar
داهێنانى رادار پێشكەوتنێكى گرنگ بوو لە بوارى ئەلیكترۆنیكسدا, Radar  كورتەى ئەم ڕستەیە ، (Radio Detection And Ranging) ماناكەى (كەشفكردن ومەودا دیاركردن بە رادیۆ) لە ڕاستیدا ڕادار دەزگایەكە بەكاردێت بۆ دیاریكردنى شوێنى تەنى دوور ودیاریكردنى ئاڕاستەو خێراییەكەى لە ئەنجامى وەرگرتنەوەى ئەم شەپۆڵە كارۆموگناتیسیە لەرەلەر بەرزانەى كە لەو تەنانە دەدرێنەوە، وەهەروەها بۆ ئەو تەنانەى ناتوانرێت بیبنرێن لە ڕۆژانى تەم و هەور وتۆزدا. دەزگاى ڕادار كاتێك بەسەركەوتووى بەكارهات كە توانرا ئەو لوولە بادەركێشراوانە دروستبكەن كە شەپۆڵى كارۆموگناتیسى توانا زۆر و لەرەلەر بەرز پەیدا بكات. درێژى شەپۆڵەكانى ڕادار دەكەوێتە نێوان (10cm -1cm) (مایكرۆوێڤ) یەكێك لەو دەزگایانەى ئەم شەپۆڵە كورتانە پەیدادەكات پێى دەگوترێ مەگنەترۆن (magnetron).
ئێستگەى رادار ئەم بەشانە دەگرێتەوە:
1-	دەزگاى ناردن (transmitter):
 زنجیرە شەپۆڵى رادیۆیى لەرەلەر زۆر بەرز پەیدادەكات ولەرێگاى هەوایەكەوە كەلەتیشكۆى ساجێكى شێوە بڕگە هاوتادا بە ئاڕاستەیەكى دیاریكراو بۆ كاتێكى زۆر كورت دەنێردرێت . كاتى ئەم پرتەیە لەدەورى (100 مایكرۆچركەیە) (100 µs) هەمان هەوایى بۆ ناردن و وەرگرتنى نیشانەكان بەكاردێت
2-	دەزگاى وەرگرتن:
دواى ئەوەى دەزگاى ناردن پرتە زنجیرە شەپۆڵێك دەنێرێت بەهۆى سویچێكى ئۆتۆماتیكى (خودكار)یەكسەر دادەخرێت، ئینجا دەزگاى وەرگرتن دەكرێتەوە، چاوەڕوان دەبێت تاوەكو پرتە كە دواى دانەوەى لەتەنە دوورەكانەوە بەلاوازى وەردەگرێتەوە .
3-	سویچێكى ئۆتۆماتیكى:  
لە زۆرترین دەزگاكانى راداردا، سووڕى وەرگر هەمان هەوایى سووڕى ناردن بەكاردەهێنێت، بۆیە پێویست بەسویچێك هەیە، بەپەلە، سووڕى ناردن بەهەواییەكە بگەیەنێت لەو ساتەى دەویسترێت پرتەكان (نیشانەكان) بنێردرێت، پاشان هەواییەكە بەسووڕى وەرگرتن بگەیەنێت بۆ ئەوەى چاوەڕوان بكات نیشانە دراوەكە (echo signal) وەربگرێتەوە.








4-	لوولەى تیشكە كاسۆد :-
یەكێك لەو ڕێگایانەى بۆ دیاركردنى ماوەى كاتى نێوان پرتەى ناردراو وپرتەى وەرگیراو بەكاردێت رێگاى بەكارهێنانى لوولەى تیشكە كاسۆدە (یان ئۆسیلۆسكۆپ Oscilloscope) ، (لەقۆناغى سێیەمدا خوێندراوە) پەڵە درەوشاوەكەى سەر شاشەى ئۆسیلۆسكۆپەكە ڕێرەوێكى ئاسۆیى دروست دەكات بەهۆى ئەو ڤۆڵتیە لەراوە تایبەتیەى خراوەتە سەر دوو لەوحەكەى لادانى ئاسۆیى (X) .بەڵام لەو ساتەى نیشانەى ناردن دەستپێدەكات بەشێكى وزەكەى دەدرێتە دوو لەوحەكەى لادانى شاوڵى (y) بۆ ئەوەى پەڵە درەوشاوەكە شاوڵیانە لابدات، لەمەوە شوێنەوارێك T (پێى دەگوترێ پیپ pip)، لەسەر شاشەكە پەیدادەبێت وێنەى (3-12). پاشان كاتێك نیشانە دراوەكە
دەگاتەوە دەزگاى وەرگرتن جارێكى دى ئەم نیشانە دراوە بەدوولەوحكەى لادانى شاوڵى (y) دەدرێت، لەمەوە شوێنەوار R لەسەر شاشەكە پەیدادەبێت، ئەم كردارە لەچركەیەكدا سەدان جار دووبارە دەبێتەوە بۆیە بە دوو ئاسەوارەكە (دوو پیپەكە) لەسەر شاشەكەدا جێگیر دەبینرێت ودەتوانرێت ماوەى كاتى نێوان نیشانەى ناردراو ونیشانەى وەرگیراو بپێورێت. وە لەبەر ئەوەى خێرایى ڕووناكى زانراوە، دوورى تەنەكە لە ئێستگەى رادارەكەوە هەژماردەكرێت لەسەر بنچینەى دیاردەى دەنگدانەوە.
ئەگەر ماوەى كاتى نێوان دوو پیپ (200µS) بێت وەخێرایى ڕووناكى ((3x108 m/sە ئەوا دوورى تەنەكە لە ئێستگەى رادارەوە بەم جۆرە دەردەهێنرێت
    S = υt
     
     = 3 x 108 x            x 10-6  =  3 x 104 m  =  30 km 

شتێكى ئاشكرایە كە نیشانە دراوەكە دەگاتە دەزگاى وەرگر پێش ئەوەى پرتەى داهاتووە  بەهۆى دەزگاى ناردنەوە بنێردرێت.
ڕێگاكانى دەرخستنى زانیارى رادار
1- دەرخستنى ئاسۆیى (P.P.I)        Plane Position Indicator 
ڕێگایەكە بۆ پێوانى دوورى نیشانەى مەبەست ودیاركردنى ئاڕاستەى جووڵەكەى. لەم ڕێگایەدا هەوایى رادار لەبەرزیەكى نەگۆڕدا وە لە ڕووتەختێكى ئاسۆییدا بەخولى تەواو دەخولێندرێتەوە (◦360).
2-	دەرخستنى شاوڵى (RHI)  Range Height Indicator       
لەم ڕێگایەدا هەوایى رادار لەروتەختێكى شاوڵیدا دەخولێندرێتەوە بۆ مەبەستى پێوانى دوورى وبەرزى نیشانەكە.
(3-7) وەرگرتنى ڕادیۆیى  Radio Reception 
شەپۆڵە ڕادیۆییەكان بە دوو رێڕەوى جیاواز لە ئێستگەى ناردنەوە دەگەن بەهەوایى دەزگاى وەرگرتن وێنەى (3-13) 
رێرەوى یەكەم : بەشێكى شەپۆڵە ناردراوەكان بە نزیك رووى زەویدا دەڕوات پێیان دەگوترێ شەپۆڵە زەمینیەكان (Ground waves). سیفەتى لادان (Diffraction) وادەكات ئەم شەپۆڵانە بتوانن تا ڕادەیەك بەدواى كووڕى زەوى بكەون، وەلەبەر هەمان سیفەت بەربەستەكان وەك چیاوگرد وبیناكان بەڕێژە كارێكى ئەوتۆ ناخەنە سەر ئەم شەپۆڵانە .بەڵام لەبەر كووڕى زەوى تەنها بۆ مەودایەكى كەم نەبێت ئەم شەپۆڵانە ناتوانن پەیوەندى بێتەلى دابین بكەن.

رێڕەوى دووەم:- بەشەكەى ترى شەپۆڵە ناردراوەكان بەرەو ئاسمان دەڕوات پێیان دەگوترێ شەپۆڵە ئاسمانییەكان (Sky Waves) ئەم شەپۆڵانە لەچینى ئایۆنۆسفیر (iono spher) تووشى دانەوەى تەواوەتى دێن و بەرەو زەوى دەدرێنەوە وپەیوەندى بێتەلى بۆ شوێنێكى دوور دابیندەكات هەرچەندە شوێنەكە لەگەڵ ئێستگەى ناردن لەسەر یەك هێڵى ڕاست نەبێت. لەدوورى نزیكى (100 km) لە ئێستگەى ناردنەوە فراوانى شەپۆڵە ئاسمانیەكان و شەپۆڵە زەمینەكان نزیكى یەكسان دەبن.وەلەبەر گۆڕانى بارى چینى ئایۆنۆسفیر. بەبەردەوامى ، بەیەكداچوونى جارێك دروستكەرو جارێك لەناوبەر لەنێوان شەپۆڵە ئاسمانیەكان وزەمینەكان ڕوودەدات كە دەبێتە هۆى لاواز وشێوانى شەپۆڵە وەرگیراوەكان، لەئەنجامدا ژاوەژاوى دەنگ لەدەزگاى ڕادیۆدا پەیدادەبێت، ئەم دیاردەیەش زۆر لەكاتى شەو ڕوودەدات.
بەشە ئاسمانیەكەى شەپۆڵە رادییۆیە لەرەلەر  بەرزەكان وشەپۆڵەكانى تەلەفزیۆن لە چینى ئایۆنۆسفیر نادرێنەوە ، بەناویدا تێپەڕدەبن لەبەر ئەوە پەخشى تەلەفزیۆن مەودایەكى كورت دادەپۆشێت ئەمەش ئەو شوێنانە دەگرێتەوە كە دەكەونە سەر هێڵى بینین لەگەڵ ئێستگەى ناردن، بەڵام ئێستا بەهۆى ئەو مانگە دەستكردانەى لە خولگەى جێگیردا بەدەورى زەوى دەسوڕێنەوە ئەم كێشەیە چارەسەركراوە وێنە (3-14) .












سەرنج:-
تیشكدانى شەپۆڵە سەروبنەوشیەكان لەخۆرەوە، بە ئایۆنبوونێكى بەهێز لەچینەكانى هەوا پەیدادەكات، ئەوانەى (80 km) بۆ (500 km ) لەرووى زەویەوە دوورن، بەم چینانە دەگوترێ ئایۆنۆسفیر (ionospher) ،وەك گۆیەكى گەیەنەر ڕەفتار دەكات، شەپۆڵە ردایۆییە درێژەكان دەداتەوە (reflects).

(3-8) مانگە دەستكردەكان  Artificial Satellites
شتێكى دروستكراوە بەردەوام بەدەروى زەوى یان بەدەورى تەنێكى تر لەبۆشاییدا (Space) دەسوڕێتەوە. بۆ زۆر مەبەست بەكاردێن بۆ لێكۆڵینەوەى گەردوونى ، زانینی كەش وهەوا، گەیاندنى بێتەلى وەك گەیاندنى رادیۆیى و تەلەفزیۆنى وتەلەفۆنى، لەفرۆكەوانى ودەریاوانى ، چاودێرى بەرهەمە كشتوكاڵیەكان، چاودێرى جووڵاندنى چەكە سەرابازییەكان. مانگى دەستكرد بەدەورى خۆر، زوهرە،مەریخ،دەسوڕێنەوە بۆ لێكۆڵینەوەى زانستى دەربارەى ئەم هەسارانە بەكاردێن .
لە 4/ تشرینى یەكەم / 1959 یەكێتى سۆڤیات یەكەم مانگى دەستكردى هەڵدا (Sputnik I) ئێستاكەش نزیكى 2000 مانگە دەستكرد بەدەورى زەویدا دەسوڕێنەوە.
خولگەكانى مانگە دەستكردەكان ، شێوەى جیاجیایان هەیە هەندێكیان بازنەیین (Circular orbit)كەچى ئەوانى دى هێلكەیین (elliptical orbit) بۆ نموونە هەندێ خولگەى بازنەیى هەر لەسەرووى چینى هەوادایە ، لەبەرزایى (250 km)ە ، خولگەكانى تر لەبەرزى زیاتر لە (32000 km) دایە.
زۆر جۆرە خولگە هەیە لەوانە:
1-	خولگەى زۆر بڵند   High altitude , geosynchronous orbit
دەكەوێتە سەر هێڵى یەكسانى (equator) وە لەبەرزى (35900 km)ە. ڕووتەختى ئەم خولگەیە جووت دەبێت لەگەڵ ڕووتەختى هێڵى یەكسانى. مانگى دەستكرد لەم خولگەیەدا بەدەورى تەوەرەى زەویدا دەسوڕێتەوە بەهەمان خێرایى وبەهەمان ئەو ئاڕاستەیەى كەزەوى بەدەورى تەوەرەكەیدا دەسوڕێتەوە. واتە هەر وەك زەوى، لەماوەى (24) سەعات یەك سووڕ تەواو دەكات، ئەگەر سەیركەر تەماشاى ئەم مانگە دەستكردە بكات دەبینى كە لەشوێنى خۆى لەئاسماندا لەسەرووى سەریەوە جێگیرە. بەم خولگەیەش دەگوترێ خولگەى كلارك، بۆ داناى مانگى دەستكرد لەم خولگەیەدا پێویست بەساروخێكى توانا زۆر هەیە. زۆرترین ئەو مانگانەى بۆ گەیاندن بەكاردێت لەم جۆرە خولگەیە دادەنرێن.
2-	خولگەى جەمسەرى  Polar orbit
ئەم خولگەیە بەتەواوەتى بەسەر جەمسەرى باكوور و باشوور دادەڕوات. لەبەر سوڕانەوەى زەوى بەدەورى خۆیدا ئەم مانگە دەستكردانە بەسەر شوێنى جیاجیا لەسەر رووى زەوی تێپەردەبن. دەتوانیت زانیارى لەگشت رووى زەویەوە كۆبكاتەوە. بەرزى ئەم خولگەیە نزیكى (870 km)ەو كاتە خولگەى (102mint) دەقیقەیە . 
3-	خولگەیى كەم بڵند   Low altitude orbite
لەناو چینى هەوادایە، بەڵام بەرزترین چین، كەلەوێدا هێندە هەوا نییە بەرهەڵستى جووڵەى مانگە دەستكردەكە بكات وهێواشى بكاتەوە. ئەو مانگە دەستكردانەى لەو خولگەیەدا كاردەكەن تەماشاى قوڵایى گەردوون دەكەن زانیارى دەربارەى بۆشایى ئاسمان كۆدەكەنەوە . بڵندى ئەم خولگانە لەدەورى (616 km )ەو كاتە خولگەی (97mint) دەقیقەیە. تەلەسكۆبى هابل لەم خولگەیەدا بەكارەكانى هەڵدەستێت بڕوانە وێنەى (3-15).
















مانگە دەستكردەكان بە گوێرەى مەبەست لەناردنیان پۆلین دەكرێن, شەش جۆرى سەرەكى هەیە.
1- لێكۆڵینەوەى زانستى		Scientific  researchs
2- كەش و هەوا				Weather
3- گەیاندن				Communication
4- لەنگەرى (الملاحە)			Navigation
5- چاودێرى زەوى			Earth observation
6- سەربازى				Military

مانگە دەستكردەكانى گەیاندن:-
وەك ئێستگەیەكى وەرگرتن وناردن كاردەكات (Relay)، نیشانە ڕادیۆییەكان لە شوێنێكەوە وەردەگرێت بۆ شوێنێكى دى ڕەوانەیان دەكات هەڵدەستن بەگەیاندنى سەدان بەرنامەى تەلەفزیۆنى و هەزاران گەیاندنى تەلەفۆنى. ئەم مانگە دەستكردانە لە خولگە زۆر بڵندەكان دادەنرێن كە نزیكەى  (35900 km) بڵندە. ئێستگەى زەوى ساچێكى گەورەى هەوایى هەیە بۆ ناردن و وەرگرتنەوەى نیشانە ڕادیۆییەكان بەكاردێت، بڕوانە وێنەى (3-16).



























پرسیار و راهێنان

پ1/دەستەواژەى ڕاست بۆ یەكێك لەمانەى خوارەوە هەڵبژێرە:
1-	شەپۆڵى كارۆموگناتیسى پەیدا دەبێت لە
-a تەزووێكى كارەباى بڕ نەگۆڕ.
-b لەنێوان دوو گۆى بارگاوى بەبارگەى بڕنەگۆڕ.
-c لە لەرەكردنى بارگەى كارەبا.
-d لەنێوان تولێكى بارگاوى وتولێكى موگناتیسى.

2-	بۆ مەبەستى بڵاوكردنەوەى زانیارییەكان بەهۆى شەپۆڵە كارۆموگناتیسیەكان، شەپۆڵە دەنگیەكان دەخرێنەسەر شەپۆڵە ڕادیۆییەكان بەم كردارە دەگوترێ:
-a گەورەكردن
-b ڕاستكردنەوە
-c بەشەپۆڵكردن
-d زرنگانەوە

3-	هەوایى دەزگایەكە بەكاردێت بۆ:
-a كەشفكردنى شەپۆڵە ڕادیۆییەبە شەپۆڵكراوەكان.
-b ناردن و وەرگرتنى شەپۆڵە رادیۆییەكان.
-c گۆڕینى شەپۆڵەكانى دەنگ بۆ تەزووى كارەباى بڕگۆڕاو.
-d دەستكەوتنى تەزووێكى كارەبایى لەرەلەر بەرز.

4- ئەو شەپۆڵە كارۆموگناتیسیانەى لەراداردا بەكاردەهێنرێن شەپۆڵەكانى
-a خوارسوورە
-b سەرو بنەوشەییە
-c شەپۆڵەمایكرۆییەكانە
-d تیشكى گامایە
5- ئەو مانگە دەستكردانەى بۆ مەبەستى گەیاندنى بێتەلى بەكاردێن دادەنرێن لەخولگەى:
-a كەم بڵند 
-b جەمسەرى 
-c زۆر بڵند 
-d هیچ كامیان 

پ2/ روونى بكەوە ، چۆن شەپۆڵە (ك.م)یەكان بەهۆى بوارە كارەباییەكەیەوە كەشف دەكرێت؟
پ3/ بوارە كارەبایى گۆڕاو لەگەڵ كات و بوارى موگناتیسى گۆڕاو لەگەڵ كات چى دروست دەكەن؟
پ4/ ئەو دوو مەرجە چین كە پێویستە هەبن بۆ ئەوەى ئەو شەپۆڵە كارۆموگناتیسیانەى لە هەواییەوە پەخش دەكرێن  بگاتە دوورترین شوێن ؟
 پ5/ بۆچى مەوداى  پەخشى شەپۆڵەكانى تەلەفزیۆن بۆ دووریەكى كەمە ؟
پ6/ جۆرەكانى مانگە دەستكردەكان چین؟
پ7/ بۆچى شەپۆڵە زەمینیەكان تەنها بۆ مەودایەكى كورت گەیاندانى بێتەلى دابیندەكەن؟
پ8/ قۆناغەكانى ناردنى زانیارى  بەهۆى شەپۆڵە (ك.م)یەكان چین؟
پ9/ ڕێگاكانى دەرخستنى زانیارى لە ڕاداردا چین؟
پ10/ رادار كورتكراوەى چ ڕستەیەكە؟
پ11/ پێناسەى كردارى هەریەك لە أ- بەشەپۆڵكردنى فراوانى  ب- بەشەپۆڵكردنى لەرەلەر  بكە كامیان بەباشتر دادەنرێن؟
پ12/ كارى هەریەك لەمانەى خوارەوە چیە:
-a مایكرۆفۆن	     -b هێدفۆن		-c بارگەگرەى گۆڕاو لەسووڕى زرنگانەوى لە دەزگاى رادیۆدا
-d هەوایى	     -e سویچى ئەلیكترۆنى لە دەزگاى راداردا.
  
 