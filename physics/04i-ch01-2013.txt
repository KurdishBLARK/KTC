
بەشى
یەكەم

هاندانى كارۆموگناتیسى
Electromagnetic Induction  Induction


(1 - 1) پێشەكى:
لە قۆناغەكانى پێشووى خوێندنتدا شارەزاى هەندێك لە سەرچاوەكانى تەزووى كارەبا بوویت، وەك سەرچاوە كیمیاییەكان و سەرچاوەى كارۆ ڕوناكى ......، لەسەرچاوەى كیماییەكاندا وەك خانەى سادە وخانەى وشك وخانەى تیاهەڵگر . بۆ نموونە لەخانەى سادەدا دوو توولى (جەمسەر یان ئەلكترۆد) كانزایى مس وتوتیا لەناو گیراوەیەكى ئەلكترۆلیتى (گیراوەى ترشى گۆگردیك) دادنرێن، لە ئەنجامى كارلێكە كیمیاییەكان یەكێك لەتوولەكان ،مسەكە، بەبارگەى مووجەب وتوتیاكەش بەبارگەى سالیب بارگاوى دەبن، لە ئەنجامدا پ.ه.ك لەنێوان دوو جەمسەرەكە پەیدا دەبێت . كاتێك ئەم دوو جەمسەرە كانزاییە بەهۆى وایەرێك (تەلێك) بەیەكترى دەگەینرێن ئەوا تەزووى كارەبا بەتەلەكەدا دەڕوات . بەڵام بەكارهێنانى ئەم جۆرە سەرچاوانە بۆ مەبەستە كرداریەكان ناگونجێن چونكە وزەیان كەمە وتەمەنیان كورتە.
ئێستا، با ئەم پرسیارە لەخۆمان بكەین ئایا ناتوانین سەرچاوەى وزەى كارەباى ئەوتۆ بدۆزینەوە كە وزەكەى بۆ مەبەستە كرداریەكان دەستبدات .؟ ئەم پرسیارە لەلایەن زاناى بەناوبانگ (مایكل فاراداى) وەڵام درایەوە . ئێمە دەزانین كە تەزوى كارەباى تێپەڕبوو بەتەلێكى كانزاییدا، بوارى موگناتیسى بەدەورى تەلەكەدا دروست دەكات . بەپێچەوانە، فاڕاداى لەئەنجامى چەند تاقیكردنەوەیەكى كردارى بۆى دەركەوت كە لەتوانادا هەیە بەهۆى بوارى موگناتیسەوە تەزووى كارەبا لە تەلى گەینەر پەیدا بكرێت بەڵام لەبارودۆخ ومەرجى دیاریكراودا . ئەم تاقیكردنەوانە ڕووندەكەینەوە كە فاراداى كردوویەتى بۆ وەدەستهێنانى ووزەى كارەبا بەهۆى بوارى موگناتیسیەوە .

•	مایكل فاراداى ( 1867 – 1991 ) 
•	فاراداى كوڕى ئاسنگەرێكى ئینگلیزى بووە كەمێك خوێندنى سەرەتایى وەرگرتبوو، پێش ئەوەى وەك منداڵێكى بەردەست لەلاى كتێب بەرگكەرێك ئیش بكات. ئینجا وەك شاگردێكى شارەزا.  لەكارەكەیدا هەندێ كاتى بۆ دەرەخسا تیایدا ئەو كتێبانەى دەكەوتە بەردەستى دەیخوێندەوە. ڕۆژ بەڕۆژ هەوادارى بۆ زانستەكان گەشەى دەكرد. بەپارەى موچە كەمەكەى هەندێ تاقیكردنەوەى سادەى ئەنجامداو ئامادەى وانەبێژى (محاچرە) زانستیەكان دەبوو بەتایبەتى وانەكانى كیمازان هەمفرى دێفى (Humphry Davy).  لەساڵى 1813 هەنگاوێكى ئازایانەى هاویشت، ئەویش نووسینى نامەیەك بوو بۆ هەمفرى دێفى داواى ئیشكردنى لێدەكات لەتاقیگەكەیدا ئەم تێبینیانەى فاراداى نووسیبوى لەنامەكەیدا دەربارەى وانەكانى ئامادەى دەبوو سەرنجى هەمفرى ڕاكێشا، وەك خزمەتكارێك لەتاقیگەكەیدا قبولى كرد. فاراداى بەهۆى ئەو تاقیكردنەوە كارامەییانە بەتایبەتى لەبوارى كارەبادا پێشكەوت وناوى دەركرد وەك فیزیا زانێك لەبوارى تاقیكردنەوەكاندا. بەهۆى دۆزینەوەكانى زۆر لەزانكۆكان خەڵاتى ڕێزلێنانیان پێ بەخشى، بەڵام ئەو ئەم جۆرە ڕێزلێنانەى رەتكردەوە . وەهەروەها سەرۆكایەتى پەیماناگاى مەلەكى وكۆمەڵەى لەندەنى ڕەتكردەوە . وەك هەر زانایەكى گەورە كارەكەى خۆى زۆرتر خۆشدەویست لەوڕێزلێنانە.
(2- 1) تەزووى كارەباى هاندراو              Induced Electrical Current
دۆزینەوەى تەزووى كارەباى هاندراو بۆ ساڵى 1831 دەگەڕێتەوە، كاتێك میكایل فاراداى ئەم تاقیكردنەوەى خوارەوەى كە ناسراوە بە تاقیكردنەوەى فاراداى ئەنجامدا .
كاتێك تولێكى موگناتیسى بەرەو ناوەوەى كۆیلێك دەجوڵێنرێت، دەبینرێت تەزووى كارەبا پەیدادەبێت. ئەم تاقیكردنەوە لە وێنەى (1-1 )دا پێشاندراوە، كە جەمسەرى باكوورى موگناتیسەكە دەخرێتە ناو كۆیلەكە، دەبینن نیشاندەرى گلڤانۆمەترەكە بەرەو لاى ڕاست لادەدات، وە كاتێك بۆ دەرەوە ڕادەكێشرێت، نیشاندەرەكە بەرەو لاى چەپ لادەدات،  ئەمەش ئاماژەیە بۆ تەزوو بە ئاڕاستەى پێچەوانە.
 ئەگەر جەمسەرى باشوور بەرەو خوار بجولێنرێت بۆ ناو كۆیلەكە ئەوە نیشاندەرەكە بەرەو چەپ لادەدات، وەكاتێك بۆ دەرەوە ڕادەكێشرێت ئەوە لادان بەرەو ڕاست دەبێت .
ئەو جووڵە ڕێژەییەى نێوان كۆیلەكەو موگناتیسەكە دەبێتە هۆى پەیدابوونى تەزووەكە وە تەزوو هەر پەیدادەبێت، ئەگەر موگناتیسەكە بەتەنیا بجولێنرێت، یان ئەگەر بەتەنیا كۆیلەكە بجولێنرێت، یان ئەگەر هەردووكیان بجولێنرێن. بەڵام ئەگەر جوولەى ڕێژەیى نەما تەزووش پەیدانابێت. یەكێك لە دەربڕینە كۆنەكان بۆ وەسفكردنى ئەم دیاردەیە ئەوەیە كە دەڵێین، تەنها پ.ه.ك هاندراو لەو ساتەدا پەیدادەبێت كە تەلە گەینەرەكە هێڵەكانى لێشاوى موگناتیسى دەبڕێت، بەڵام دەربڕێنى گونجاوى ئەم دەقە ئەوەیە كە پ.ه.ك هاندراو تەنها لەو ساتە پەیدا دەبێت كاتێك ئەو لێشاوە موگناتیسیەى بەناو بۆشایى كۆیلەكەدا تێپەردەبێت بگۆڕێت، بۆ ڕونكردنەوەى ئەم بیرۆكەیەش تاقیكردنەوەیەكى ئاسان كەلەوێنەى (2-1)دا نیشاندراوە بەجێ دەهێنین. لە وێنەكەدا وایەرێك بە گلڤانۆمیتەرێك گەێنراوە، ئەلقەیەكى داخراوى لەگەڵ ئەمیتەرەكە پێكهێناوە. كاتێك بەشە ڕاستەكەى وایەرەكە لەسەرووى جەمسەرى باكوورى موگناتیسەكە بەرەو لاى ڕاست دەجولێنرێت ئەوا تەزووێكى ئەلیكترۆنى بەسوورەكە دادەڕوت بە ئاڕاستەى تیراساكان (ئاڕاستەى تەزووى زاراوەیى كەبە ئاڕاستەى جوولەى بارگە موجەبەكان دادەنرێت بەپێچەوانەى ئاڕاستەى تەزووى ئەلیكترۆنى دەبێت). وە ئەگەر وایەرەكە بەئاڕاستەى لاى چەپ بجولێنرێت ئەوا ئاڕاستەى تەزوو وئاڕاستەى ب.ه.ك هاندراوەكە پێچەوانە دەبنەوە كەچى كاتێك وایەرەكە بەرەو سەر یان بەرەو خوار بجولێنرێت بەئاڕاستەى تەریب بۆ هێڵەكانى لێشاوى موگناتیسى، لەم بارەدا تەزوو بەسوڕەكە داناڕوات. كەواتە تەنها پ.ه.ك هاندراو لەو ساتەدا پەیدادەبێت كاتێك ژمارەى هێلەكانى لێشاوى موگناتیسى كە بەناو سوورە داخراوەكە تێپەر دەبێت بگۆڕێت.  بەڵام كاتێك وایەرەكە لەناو لێشاوەكەدا بوەستێنرێت ئەوا پ.ه.ك هاندراو دەبێتە سفر.لەراستیدا كە تەزوو ڕوودەدات ماناى ئەوەیە كە وزەى كارەبایى پەیدابووە ئەو وزەیەش لەئەنجامى بەڕێكردنى ئیشێكى میكانیكى پەیدادەبێت. چونكە بۆ جولاندنى وایەرەكە لەناو لێشاوەكەدا پێویستە هێزێك بخرێتە سەرى بۆ ئەولادانەى كە وایەرەكە دیبڕێت .









(3-1 ) پالهێزى كارەبایى هاندراو      Induced Electromotive Force 
بۆ ئەوەى وابكەیت كە تەزوو بەسورێكدا بڕوات، پێویستە سەرچاوەیەكى وزە یان سەرچاوەى (پ.ه.ك) هەبێت. لەو سووڕەى پاترى تێدایە، ئەوا پاتریەكە پ.ه.ك بۆ سوڕەكە ئامادە دەكات .بەڵام لەو سوڕەى لەوێنەى (3-1 )دا نیشاندراوە، جوڵانەوەى بەشى AB بەناو هێڵەكانى لێشاوى موگناتیسى ئەو وزەیە پەیدا دەكات كەوا لەئەلیكترۆنەكان دەكات بەسوڕەكە دابڕوات. لەمەوەدیاردەكەوێت كە،جولانەوەى وایەرێك بەناو هێڵە هێزەكانى بوارێكى موگناتیسیدا پاڵهێزێكى كارەباى لەوایەرەكە هاندەدات، بەمەرجێك وایەرەكە هێڵەكانى لێشاو ببڕێت. بەشى AB لە وایەرەكە وەك پاترى كاردەكات 












كە دوو جەمسەرەكەى ( A ) و (B)یە. ئەو پاڵهێزە كارەباییە هاندراوەى تیایدا پەیدا دەبێت دەبێتە هۆى پەیدابوونى جیاوازییەكى ئەركى كارەبایى لەنێوان A و Bدا. تواناى دەبێت وزە بدات بە ئەلیكترۆنە سەربەستەكانى وایەرەكە بۆ ئەوەى بجوڵێن و تەزووێكى هاندراو پەیدابێت كاتێك A و B بەهۆى تەلێكى گەینەر بەیەكترى دەگەیەنرێن.بڕى تەزوەكەش دەوەستێتە سەر پ.ه.ك هاندراو وە بەرگرى سووڕەكە. 
بۆ فاراداى دەركەوت كە بڕى ئەو پ.ه.ك هاندراوەى لەگەیەنەرێكدا پەیدادەبێت كاتێك بەئاراستەى ستوون لەسەر هێڵەكانى لێشاوێكى موگناتیسى دەجوڵێت دەوەستێتە سەر خێرایى وچڕى لێشاوى موگناتیسى ودرێژى ئەو بەشەى گەیەنەرەكە كە لە ناو بوارەكەدا دەجولێت. چەند خێراتر گەیەنەرەكە بجولێنرێت و چەند چرى لێشاوى موگناتیسى زۆرتربێت ئەوا پ.ه.ك هاندراو زۆرتر دەبێت.
كەواتە بڕى پ.ه.ك هاندراو لەگەیەنەرێكدا كە بەناو بوراێكى موگناتیسى دەجوڵێت بەڕاستەوانە دەوەستێتە سەر ژمارەى ئەو هێڵە هێزە موگناتیسیانەى كە لەلایەن گەیەنەرەكەوە لەچركەیەكدا دبڕدرێت.
بۆ ئەوەى تێبگەین كەچۆن وایەرێكى جووڵاوە بەناو بوارێكى موگناتیسیدا دەبێتە هۆى  هاندانى ڕۆیشتنى ئەلیكترۆنە سەربەستەكان لەوایەرەكەدا سەیرى وێنەى (4-1) بكە كەتیایدا بەشێك 
لەوایەرەكە كە درێژییەكەى ( L)ە بەرەو خوار بەناو لێشاوە موگناتیسیەكە دەجوولێنرێت كە چریەكەى (B)یە، ئەگەر خێرایى تەلە گەیەنەرەكە (υ)بێت ئەوا خێرایى هەر ئەلیكترۆنێكى سەربەستى ناوگەینەرەكە (e) هەمان خێرایى گەیەنەرەكەى دەبێت، بەپێى هێزى لۆرنز كەلە قۆناغى پۆلى سێیەمدا
 خوێندراوە. بوارە موگناتیسەكە هێزێك دەخاتە سەر هەر ئەلیكترۆنێكى سەربەست، بڕى هێزەكەش دەكاتە F= eυB  ، (هەمان هێز كاردەكاتە سەر بارگە موجەبەكانى گەینەرەكە بەڵام بەئاڕاستەى پێچەوانە كەئاڕاستەى تەزووى زاراوەیى دەنوێنى پێچەوانەى ئاڕاستەى تەزووى ئەلكترۆنى دەبێت)
بەبەكارهێنانى یاسایى دەستى ڕاست دیاردەكەوێت كە هێزى F بەو ئاڕاستەى لە وێنەكە دیارە ئەلیكترۆنە سەربەستەكانى گەینەرەكە پاڵدەدات.
 ئەو ئیشەى هێزى F بەڕێى دەكات لەكاتى جولاندنى هەر ئەلیكترۆنێك بۆ لادانى (L) كە دەكاتە درێژى گەینەرەكە بریتییە لە:



W = FL
W = eυBL
بەپێى پێناسە، ئەو ئیشەى یان ئەو وزەى دەدرێتە یەكەى بارگە لەسورێكى كارەباییدا دەبێتە پاڵهێزى كارەبایى (emf ) electromotive force  
    emf = 
            

          =

         


ئەم پەیوەندییە یەكێكە لە شێوەكانى یاسەیەك كە بەیاسایى فاڕاداى لە هاندانى كارۆموگناتیسى ناسراوە .

كەواتە بڕى پ.ه.ك ( emf ) لە گەیەنەرێكى رێكدا كاتێك بەئاڕاستەى ستوون لەسەر ئاڕاستەى هێڵەكانى لێشاوى موگناتیسى دەجوڵێت دەوەستێتەسەر
1-	خێرایى جوولەى گەیەنەرەكە (υ)
2-	چڕى لێشاوى موگناتیسى ( B)
3-	درێژى گەیەنەرەكە (L)

لە نیزامى (SI) لەهاوكێشەى (1)دا یەكەى (υ) بە (م/چركە ، s /m) دەبێت ویەكەى B بە تێسلا (T) ،                    (                         ) دەبێت وە یەكەى درێژى (L) بە مەتر (m) دەبێت وەیەكەى پ.ه.ك (emf) بەڤۆڵت (V) دەبێت.
 درێژى L لەوایەرەكە بەشێكە لەسورێكى داخراوە، وە پ.ه.ك هاندراو وزە دەدات بەسورەكە وتەزوو بەسوڕەكەدا دەڕوێنێت، برى تەزووەكەش دەوەستێتە سەر بەرگرى سوڕەكە.
یاساى دەستى راست بۆ دیاركردنى ئاڕاستەى تەزووى زاراوەیى هاندراو لەگەیەنەرێكى جولاوە لەناو بوارێكى موگناتیسیدا.

((كاتێك پەنجەكانى دەستى ڕاست جگە لەپەنجە گەورە، لەئاڕاستەى خێرایى (υ) گەیەنەرەكەوە بەرەو ئاڕاستەى چڕى لێشاو (B) بەگۆشە تیژەكە بنووقێت، ئەوا ئاڕاستەى پەنجەى گەورە، دەست نیشانى ئاراستەى تەزوى هاندراو دەكات)).



نموونە 1:-
وایەرێك درێژیەكەى (0.5m) ە. بە خێرایى (s /5m) و بەئاڕاستەى ستون لەسەر هێڵەكانى لێشاوێكى موگناتیسى كە چریەكەى (                    ) دەجوڵێت. a بڕى پ.ه.ك هاندراو لەوایەرەكەدا چەندە؟  b. ئەگەر وایەرەكە بەشێكى سوڕێكى داخراو بێت كە بەرگریەكەى (0.2 ohm) بێت ئایا چ تەزووێك بە سووڕەكەدا دەڕوات؟




شیكار:












 
( 4-1 ) یاساى فاڕاداى لە هاندانى كارۆموگناتیسیدا:    Faraday's  Law
بۆ ئەوەى ڕونیبكەینەوە كە چۆن گۆڕان لە لێشاوى موگناتیسی بەناو سوڕێكى داخراودا پاڵهێزى كارەبایى لەسوڕەكەدا هاندەدات . سەیرى وێنەى (5-1) بكە.
لەم وێنەیەدا دوو كۆتاییەكەى كۆیلێك بەگلڤانۆمەترێك بەستراوە، كە جەمسەرە باكورەكەى توولە موگناتیسیەكە بەرەو ناو كۆیلەكە دەجوڵێت گلفانۆمەترەكە ئاماژەدەكات كە تەزووێك لەكۆیلەكەدا هاندراوە. ئەم تەزووەش نامێنێ هەركە موگناتیسەكە لەجووڵەكردن دەوەستێت. وەكەى جەمسەرە باكوورەكەى موگناتیسەكە لەناو كۆیلەدا بەرەو دەرەوە ڕادەكێشرێت، ئەوا دیسان گلڤانۆمەترەكە ئاماژە بەپەیدابونى تەزوێكى دى هاندراو لەكۆیلەكە دەكات، بەڵام لەم جارەدا بەئاڕاستەى پێچەوانە ڕوودەدات.
كەچى كاتێك موگناتیسەكە لەجوڵەكردن دەوەستێت تەزووش نامینێت. ئەم ڕودانەش بەم جۆرە لێكدەدرێتەوە.
كاتێك موگناتیسەكە بەرەو بۆشایى ناو كۆیلەكە پاڵدەدرێت، ئەوا ژمارەى هێلەهێزەكانى لێشاوە موگناتیسەكەى توولەكە كە بەناو كۆیلەكەدا دەڕوات لەزیادبوون دادەبێت ، لەڕاستیدا ئەنجامى گۆڕانى لێشاوى موگناتیسى كە بەبۆشایى كۆیلەكەدا دەڕوات، پاڵهێزێكى كارەبایى هاندراو لەكۆیلەكەدا دروست دەكات. ئەم پاڵهێزەش یەكسان دەبێت بە سەرئەنجامى لێكدانى تێكرایى كاتى زیادبوونى لێشاو لە ژمارەى پێچەكانى كۆیلەكە. كاتێك توولە موگناتیسەكە بۆ دەرەوەى كۆیلەكە دەجوولێنرێت ئەوا لێشاوى موگناتیسى لەناو كۆیلەكەدا بەرەو كەمبوون دەبێت، بۆیە دیسان ئەم گۆڕانەى لێشاو لەناو بۆشایى كۆیلەكە دەبێتە هۆى پەیدابونى .پ.ه.ك هاندراو لەكۆیلەكەدا. كە یەكسان دەبێت بە سەرئەنجامى لێكدانى تێكرایى كاتى كەمبوونى لێشاوەكە لە ژمارەى پێچەكانى  كۆیلەكە. ئەمەش بزانە كاتێك موگناتیسەكە ناجوڵێت، گۆڕان لەلێشاوى موگناتیسى لەناو بۆشایى كۆیلەكە دەبێتە سفر وپ.ه.ك لەكۆیلەكەدا هان نادرێت (پەیدانابێت)
یاسای فاراداى دەڵێت:
بڕى ئەو پاڵهێزە كارەباییە هاندراوەى لەگەیەنەرێكدا پەیدادەبێت یەكسان دەبێت بە تێكڕایى كاتى گۆڕانى لێشاوى موگناتیسى بەناو سووڕەكەدا.
                                                                             
 
كاتێك ژمارەى پێچەكانى كۆیل (N) پێچ بێت ئەوا :


نیشانە سالیبەكەشى ماناى ئەوەیە كە ئاڕاستەى پاڵهێزى كارەبایى پێچەوانەى نیشانەى گۆڕانى لێَشاوى موگناتیسیە.
كەواتە  بڕى پ.ه.ك هاندراو لەكۆیلێكدا بەڕاستەوانە دەوەستێتە سەر 
1-	ژمارەى پێچەكانى كۆیلەكە.
2-	تێكرای كاتى گۆڕانى لێشاوى موگناتیسى كەبەناو بۆشایى كۆیلەكە تێپەڕدەبێت.
نموونە (2) :
چڕى لێشاوى موگناتیسى بەناو وایەرێكى ئاڵقەییدا كەڕووبەرەكەى 0.02 m2یە ، لە 
0.5 wb/m2 بۆ سفر دەگۆڕێت بەماوەى 0.02 s) )، بڕى پ.ه.ك هاندراو لە ئاڵقەكەدا چەندە؟
شیكار:
B= 0.5 wb/m2   ,   N=1  ,    t = 0.02 s,  A=0.02 m2                  
emf=?


  	


	


 (5-1) یاساى لێنز    Lenz's Law
ئەم زانا ئەڵمانیە لێنز ( 1865 – 1804 ) یاسایەكى دۆزیەوە پەیوەندى نێوان ئاڕاستەى تەزووى هاندراو وئەو گۆڕانەى ئەم تەزووە پەیدادەكات دیاریدەكات، ئەم یاسایە دەڵێ:
ئاڕاستەى تەزووى هاندراو لە سوڕێكى كارەبایى داخراودا بەجۆرێك دەبێت كەئەو بوارە موگناتیسیەى پەیدادەكات بەرهەڵستى ئەو جووڵە یان ئەو گۆڕانە بكات كە دەبێتە هۆى پەیدابوونى تەزووە هاندراوەكە.ئێستا با یاساى لێنز لەسەر ئەو تاقیكردنەوەى لە وێنەى (5-1)دا پێشاندراوە بەكاربهێنن. كاتێك جەمسەرە باكوورەكەى موگناتیسەكە بەرەو ڕووى پێشەوەى كۆیلەكە دەجووڵێت، ئەوا ئەو تەزووە هاندراوەى لەكۆیلەكەدا دروست دەبێت بوارێكى موگناتیسى پەیدادەكات، ئەم بوارە پەیدابوە بەرهەڵستى جووڵەى موگناتیسەكە دەكات . بۆ ئەوەى تەزووەكە ئەم بەرهەڵستەیە ئەنجام بدات پێویستە بە ئاڕاستەیەك لە كۆیلەكەدا بڕوات بەجۆرێك رووەكەى پێشەوەى كۆیلەكە ببێت بەجەمسەرى باكوور ئەمەش جەمسەرە باكوورەكەى موگناتسیەكە پاڵدەدات وبەرهەڵستى نزیكبوونەوەى دەكات. ئەگەر سەیرى وێنەكە بكەیت دەبینى پێویستە ئاڕاستەى تەزووە هاندراوەكە بە ئاڕاستەى پێچەوانەى جوولەى میلى كاتژمێر بێت (بە بەكارهێنانى یاساى دەستى ڕاست بۆ كۆیل یاساى ئەمپێر)
كاتێك جەمسەرە باكوورەكەى موگناتیسەكە لەناو كۆیلەكەوە بۆ دەرەوە دەردەكێشرێت، ئەوا تەزووى هاندراو ئاڕاستەكەى پێچەوانە دەكاتەوە، جەمسەرى باشوور لەڕووى پێشەوەى كۆیلەكەدا دروست دەكات ، ئەم جەمسەرە باشوورەى كۆیلەكە, جەمسەرە باكوورەكەى موگناتیسەكە ڕادەكێشێت، بەمەش بەرهەڵستى موگناتیسەكە دەكات بەرەو دەرەوە بجوڵێت.
لەمانەوە دەردەكەوێت كە پەیداكردنى تەزووى هاندراو پێویستى بەكردنى ئیش هەیە، ئەم ئیشە بەشێوەى ماتە وزە لە ئەلیكترۆنە سەربەستە جوولاوەكانى گەینەرەكە هەڵدەگیرێت، ئەلیكترۆنەكان ئەم وزەیە لە (بارگ)ى سوورى دەرەكیدا وون دەكەن وبەشێوەیەكى ترى وزە دیاردەكەوێت، گەرمى، رووناكى ،جوولەى میكانیكى.....هتد. لێرەدا روون دەبێتەوە كە یاساى لێنز نموونەیەكە لەسەر یاساى پاراستنى وزە.
(6-1) دینەمۆى تەزووى نۆرەكى (تەزووى گۆڕاو) Alternating Current Generator (A.C)
بەهۆى دینەمۆوە، سوود لە دیاردەى هاندانى كارۆموگناتیسى وەردەگیرێت بۆ ئەوەى وزەیەكى كارەبایى زۆر لەجیهاندا دەستبكەوێت. دینەمۆ وزەى میكانیكى بۆ وزەى كارەبایى دەگۆڕێت لەبوارى موگناتیسیدا، دینەمۆ لەسەر ئەم بنچینەیە ئیش دەكات، كاتێك تەلێك بەناو هێلەكانى بوارێكى موگناتیسى دەجوڵێت ئەوا پ.ه.ك هاندراو لەتەلەكەدا دروست دەبێت.
دینەمۆیەكى سادە لە وێنەى (6-1)پیشاندراوە. پێكدێت لەكۆیلێك بەدەورى ناوەخنێكى ئاسنى پێى دەگوترێ ئاڕمێچەر. كاتێك كۆیلەكە دەسوڕێتەوە ئەوا تەلەكانى دوو تەنیشتەكەى كۆیلەكە هێڵە هێزەكانى نێوان دوو جەمسەرى موگناتیسەكە دەبڕن .لەئەنجامدا پ.ه.ك هاندراو لەكۆیلەكەدا پەیدادەبێت دەبێتە هۆى دیاركەوتنى جیاوازى ئەرك لەنێوان دووكۆتایى كۆیلەكە, ئەم دووكۆتاییەش







بەدوو ئەلقەى خلیسكان (Slip rings) بەستراون، كەلەسەر ئەو تەوەرە چەسپكراون كە كۆیلەكە بەدەورى دا دەسوڕێتەوە.دوو ئالقە خلیسكانەكەش بە دوو فڵچەى كاربۆنى گەینراون . ئەمانەش بەسورى دەرەكى بەستراون (لەوێنەكەدا بریتیە لەگڵۆپێك).ئەم دینەمۆیە تەزووى نۆرەكى(A.c) بۆ سوورى دەرەكى دەنێرێت .
تەزووى نۆرەكى جارێك بەئاڕاستەیەك دەڕوات جارەكى دى بەئاڕاستەى پێچەوانە ،تەزووى نۆرەكى ئەو تەزووە كارەبایەیە كە بڕو ئاڕاستەكەى لەكاتە یەكسانەكاندا پێچەوانە دەبێتەوە ، كە تەزووەكە یەك هاتوچوون تەواو دەكات ئەوا دەڵێن یەك لەرەى كردووە. ژمارەى هاتوچوونى تەزوو لەچركەیەكدا پێى دەگوترێ لەرەلەرى (frequency) تەزووى گوڕاو، بۆ نموونە لەرەلەرى تەزوو لە سووڕە كارەباییەكانى ناوماڵ لەعێراقدا 50 هێرتزە (50 HZ).
كاتێك دوو تەنیشتى كۆیلەكە بەئاڕاستەى تەریب بۆ هێلەكانى بوار دەجوڵێن، لەم ساتەدا پ.ه.ك هاندراو پەیدانابێت ،وە لەو ساتەى دوو تەنیشتى كۆیلەكە بەئاڕاستەى ستون لەسەر هێڵەكان دەجوڵێن گەورەترین پ.ه.ك هاندراو پەیدادەبێت. بۆیە كە كۆیلەكە یەكەم نیوەى خول تەواو دەكات ئەوا پ.ه.ك هاندراو لە سفرەوە بۆ گەورەترین بڕ زیاد دەبێت ئینجا كەم دەبێتەوە بۆ سفر، وە لەنیوەى دووەمى خولدا ئاڕاستەى پ.ه.ك هاندراو پێچەوانە دەبێتەوە، دیسان لە سفرەوە بۆ گەورەترین بڕ ئینجا بۆ سفر دەگۆڕێت .لەڕاستیدا بڕى پالهێزى كارەبایى هاندراو لەدینەمۆدا دەگۆڕێت بەهەمان شێوەى گۆڕانى چەماوەى تەژێ (چەماوەى ساین sine) وەك لە وێنەى (7-1) دیاركراوە.
ڤۆڵتیەى ساتى (instantanious voltage) بڕى ئەو ڤۆڵتیە گۆڕاوەیە لەهەر ساتێكدا، وە پەیوەندى نێوان ڤۆڵتیەى ساتى وگەورەترین ڤۆڵتیە Maximum Voltage بەم جۆرە دەبێت
                                      
                                             VIn   = Vmax  Sinθ 
                                                                                                                                                                            گۆشەى θ ئەو گۆشەیە كە دەكەوێتە نێوان ستون لەسەر ڕووتەختى كۆیلى دینەمۆ وئاڕاستەى لێشاوى موگناتیسى .






(7-1) دینەمۆى تەزووى نەگۆڕ   Direct Current Generator      
بۆ ئەوەى دینەمۆى تەزووى نۆرەكى بگۆڕین وبیكەین بە دینەمۆى تەزووى نەگۆڕ، پێویستە دوو ئەلقەى خلیسكانەكە هەڵگرین وە لەشوێنى ئەوان پێچەوانەكەرەوەى تەزوو یان (تەزوو گۆڕ)،(یان گۆڕەر) (Commutator) دابنێین ئەو كاتە تەزووى نەگۆڕ (D.C) دەستدەكەوێت ،گۆڕەڕ بریتیە لە دوو ئەلقەى كانزایى كە لەرووى كارەباوە لەیەكترى ولە تەوەرى خولانەوە جیاكراونەتەوە . وەك لە وێنەى (a7-1) نیشاندراوە. 








گۆڕەر و فڵچە كاربۆنییەكان رێكخستنێكە بۆ ئەوەى ئاڕاستەى تەزوو لەسوورە دەرەكیەكەدا نەهێڵێت پێچەوانە ببێتەوە لەو ساتەى تەزوو لەكۆیلەكەدا ئاڕاستەكەى دەگۆڕێت. واتە گۆڕەڕ بەستنى كۆیلەكە بە سوڕى دەرەكى پێچەوانە دەكاتەوە لەو ساتەى ئاڕاستەى تەزووە هاندراوەكەى كۆیلەكە پێچەوانە دەبێتەوە. لەئەنجامدا تەزوو لەسووڕى دەرەكى دا بەهەمان ئاڕاستە دەڕوات هەرچەندە تەزوو لەكۆیلەكەدا نۆرەكى دەبێت، وەبڕى تەزووى هاندراو 
لەنیوەى یەكەمى خولى كۆیلى دینەمۆدا لەسفرەوە بۆ گەورەترین بڕ ئینجا بۆ سفر دەگۆڕێت، وە لەنیوەى دووەمى خولدا دیسان تەزوو لەسفرەوە بۆ گەورەترین بڕ ئینجا بۆ سفر دەگۆڕێت بەڵام بەهەمان ئاڕاستە، وێنەى (1-7b) چەماوەى گۆڕانى بڕى تەزوو لەدینەمۆى سادەى تەزووى نەگۆڕ بەتێپەربوونى كات پیشان دەدات.

















 (8-1) خۆ هاندان (خودموگنەكارى)       Induction Self
 كاتێك تەزووى كارەباى كۆیلێك دەگۆڕێت، لێشاوێكى موگناتیسى گۆڕاو لەكۆیلەكەدا دروست دەكات . ئەم لێشاوە گۆراوەش بەپێى یاساى فاراداى پ.ه.ك لەكۆیلەكەدا هاندەدات، وە بەپێى یاساى لێنز ئەم (پ.ه.ك)یە هاندراوە بەرهەڵستى ئەو گۆڕانەى تەزوو دەكات كە دەبێتە هۆى پەیدایوونى (پ.ه.ك ) هاندراوەكە، ئەم دیاردەیەش پێى دەڵێن خۆهاندان(Induction Self)
  لە وێنەى (9-1)دا سوڕێكى كارەبایى پێكهاتووە لە كۆیلێك وسویچێك وئەمیتەرێك وپاتریەك لەدواى یەك بەستراون.








1-	لەو ساتەى سویچەكە دادەخرێت، تەزوو دەستدەكات بە ڕۆیشتن بەناو كۆیلەكەدا ئەم تەزووە هەروەك باسمان كرد لە سفرەوە بۆ بڕە نەگۆرەكەى زیاد دەبێت، بۆیە لێشاوێكى موگناتیسى زیادبوو لەناو كۆیلەكەدادروستدەكات، كاتێك لێشاوە موگناتیسەكە لەناو كۆیلەكەدا زیاد دەكات پ.ه.ك تیایدا هاندەدات وە بەپێى یاساى لێنز ئەم پ.ه.ك خۆ هاندراوە تەزووێك پەیدا دەكات بەرهەڵستى ئەو زیادبوونى تەزووە دەكات، بۆیە ئەو پ.ه.ك هاندراوە بەئاڕاستەى پێچەوانەى پ.ه.ك پاتریەك دەبێت.
2-	كاتێك تەزوو دەگاتە بڕە نەگۆرەكەى، بەهەمان شێوە لێشاوە موگناتیسەكەى دەگاتە گەورەترین بڕى وچیتر ناگۆڕێت بۆیە پ.ه.ك خۆهاندراو دروست نابێت .
3-	كاتێك سویچى سووڕەكە دەكرێتەوە ،تەزوو لەبڕە نەگۆڕەكەیەوە بەخێرایى بەرەو سفر دەگۆڕێت لەئەنجامدا لێشاوە موگناتیسیەكەى كۆیلەكە بەرەو كەم بوون و نەمان دەچێت ، ئەم كەمبوونى لێشاوە جارێكى دى پ.ه.ك هاندراو لەكۆیلەكەدا دروستدەكات، ئەم پ.ه.ك هاندراوە بەئاڕاستەیەك دەبێت بەرهەڵستى كەمبوونەوەى تەزووەكە دەكات ئاڕاستەكەشى پێچەوانەى (پ.ه.ك) هاندراوى جارى یەكەم دەبێت.
بەسیفەتى ئەو كۆیلە كە ئەگەر تەزوو تیایدا بگۆڕێت و ببێت بە هۆى پەیدابوونى پ.ه.ك هاندراو لە كۆیلەكەدا دەگوترێ خۆهاندان.
  تێكرایى پ.ه.ك خۆ هاندراو لەكۆیلێكدا بەڕاستەوانە دەوەستێتە سەر تێكرایى كاتى گۆڕانى تەزوو لەكۆیلەكەدا.

      

(L) نەگۆڕى هاوڕێژەیە پێى دەگۆترێ هاوكۆلكەى خۆهاندانى كۆیلەكە. لەم هاوكێشەیەدا (L) بەهێنرى (h), IΔ بە ئەمپێر (A)، TΔ بە چركە (S)،emf   بە ڤۆڵت (V) دەپێورێت .

كەواتە: 



هاوكۆلكەى خۆهاندانى كۆیلێك دەبێتە یەك هێنرى كاتێك گۆڕانى تەزوو لەكۆیلەكەدا بەتێكرایى یەك ئەمپێر لەیەك چركەدا پاڵهێزێكى هاندراوى تیادا دروست بكات بڕەكەى یەك ڤۆڵت بێت.
لەكاتى نەخشە دانان بۆ دروستكردنى كۆیلێك، هاوكۆلكەى خۆهاندانى كۆیلەكە دەوەستێتە سەر:
1-	ژمارەى پێچەكانى كۆیلەكە
2-	جۆرى ناوەخنەكەى
3-	شێوەى كۆیلەكە لەڕووى درێژى وڕووبەرى پانە بڕگەى.
سیفەتى خۆهاندان لەكۆیلەكاندا زۆر سوود وبەكارهێنانى هەیە: 
1-	خنكێنەر (choke) كۆیلێكە هاوكۆلكەى خۆهاندانى نزیكى یەك هێنریە، بەكاردێت بۆ گۆرینى تەزووى شێوە پرتە بۆ تەزووێكى نەگۆڕ، وەهەروەها لەگڵۆپە فلوەرسێنتەكان بەكاردێت بۆ دەستكەوتنى پرتە ڤۆلتیەكى بەرز بۆ دەستپێكردنى داگیرسانى گلۆپەكە.
2-	دۆزەرەوەى كانزاكان لەفرۆكەخانەكان وفەرمانگەكان، پێكدێت لە كۆیلێك ژمارەى پێچ زۆر بەدەورى چوارچێوە یەكدا، كاتێك یەكێك كانزاى هەڵگرتبێت بەناو دۆزەرەوەكەدا دەڕوات، ناوەخنى كۆیلەكە دەگۆڕێت لەئەنجامدا هاوكۆلكەى خۆهاندانى دەگۆڕێت، ئەمەش دەبێتە هۆى گۆڕانى تەزوو ودەنگدانى زەنگى ئاگاداركردنەوە. بەهەمان شێوە دۆزەرەوەكانى ئەلغام كاردەكەن.


























نموونە (3):
 هاوكۆلكەى خۆهاندانى كۆیلێك چەندە ؟ كە تیایدا پاڵهێزێكى كارەبایی (20v) ى هاندەدرێت بەهۆی كەمبوونێكی تەزوو (200mA) بە ماوەى (0.1S).
شیكار:








نموونە (4):
 بڕى پ.ه.ك خۆهاندراو لەكۆیلێكى لوولەیى بدۆزەوە ئەگەر ئەو تەزووەى پێى دادەڕوات لە 25 A بۆ سفر كەمبێتەوە بە ماوەى 0.5 s ئەگەر هاكۆلكە خۆهاندانى كۆیلەكە 0.2 h بێت 








(10-1) ئاڵوگۆڕە هاندان                  Mutual Induction
ئەو گۆڕانەى لێشاوى موگناتیسى كەلەسوڕێكدا ڕودەدات لەئەنجامى گۆڕانى تەزوو تیایدا، نابێتە هۆى هاندانى پ.ه.ك تەنها لە سووڕەكەى خۆیدا، بەڵكو لەسووڕێكى تەنیشتیشى پ.ه.ك هاندراو پەیدادەكات. لە وێنەى (11-1)دا ،دوو كۆیل لەنزیك یەكترى دانراون، بەكۆیلى یەكەم كە بەپاتریەك وسویچێك بەستراوە دەگوترێ كۆیلى سەرەتایى (Primary Coil) بەڵام بەكۆیلى دووەم كە بەگلڤانۆمەترێك بەستراوە دەگوترێ كۆیلى ناوەندى (Secondary Coil) و بەتەواوى لەیەكەم جیاكراوەتەوە .










1-	لەو ساتەى سویچەكەى سوڕى سەرەتایى دادەخرێت، تەزوو تیایدا لەسفرەوە بەرەو بڕەنەگۆڕەكەى زیاددەكات وە هەروەها لێشاوە موگناتیسیەكەى دروستى دەكات گەشەدەكات، ئەو لێشاوە زیادبووە بڵاودەبێتەوە بەشێكى بەبۆشایى كۆیلى ناوەندى تێپەردەبێت،لە ئەنجامدا پاڵهێزێكى كارەبایی لە كۆیلى ناوەندیدا هاندەدات. دەبێتە هۆى پەیدابوونى تەزوویەكى هاندراو، نیشاندەرى گلڤانۆمەترەكە بۆ ماوەیەكى زۆر كورت لادەدات.
2-	كاتێك تەزوو لە كۆیلى سەرەتایى دەگاتە بڕە نەگۆڕەكەى ئەوا بوارە موگناتیسیەكەى چیتر ناگۆڕێت بۆیە پ.ه.ك هاندراو لە كۆیلى ناوەندى پەیدانابێت وتەزوو دەبێتە سفر.
3-	كاتێك سویچەكەى سوڕى سەرەتایى دەكرێتەوە، هەردووكیان تەزووەكەو بوارە موگناتسیەكەى دەگەڕێنەوە بۆ سفر ،بۆیە ئەو لێشاوە موگناتیسیەى بەكۆیلى ناوەندى تێپەرببو بەخێرایى كەم دەكات ونامێنێت، ئەمەش جارێكى دى دەبێتە هۆى پەیدابوونى پ.ه.ك هاندراوى زۆر بەرز لە كۆیلى ناوەندیدا، لەبەر ئەوەى ئەم پاڵهێزە كارەباییەى ئەم جارە لەئەنجامى كەمبوونەوەى لێشاوى موگناتیسى پەیدابووە نەك لە ئەنجامى زیادبوونى. بۆیە تەزووە هاندراوەكە بەپێچەوانەى ئاڕاستەى ئەو تەزووە هاندراوە دەبێت كەساتى داخستنى سووڕە سەرەتایەكە پەیدابووە بۆیە نیشاندەرى گلڤانۆمەترەكە بۆ ماوەیەكى كورتر بەئاڕاستەى پێچەوانەى جارى یەكەم لادەدات.
    ڕێكخستنى دوو سووڕە بەجۆرێك ئەگەر تەزوو لەیەكێكیان بگۆڕێت وببێتە هۆى پەیدابوونى پ.ه.ك هاندراو لەئەوى دیان، ئەمە بەڵگەیە كەسیفەتى هاندانى ئاڵوگۆڕ لە نێوان ئەم دوو سوڕەدا هەیە .
بڕى پ.ه.ك هاندراو لەكۆیلى ناوەندى بەڕاستەوانە دەوەستێتە سەر تێكرایى كاتى گۆرانى تەزوو لە كۆیلى سەرەتاییدا . 




(M) نەگۆڕى هاوڕێژەیە پێى دەگوترێ هاوكۆلكەى هاندانە ئاڵوگۆڕ وەبە هێنرى (henry) دەپێورێت هاوكۆلكە هاندانى ئاڵوگۆڕ لەنێوان دوو كۆیل دەوەستێتە سەر:-
1- ژمارەى پێچەكانى دوو كۆیلەكە .
2- جۆرى ناوەخنە هاوبەشەكەیان
3- دوورى ونزیكیان لەیەكترى 
سیفەتى ئاڵوگۆڕە هاندان لەنێوان دوو كۆیل دەبێتە بنچینەى ئیشكردنى زۆر لە ئامێرە كارباییەكان وەك گۆیلى هاندان (رمكۆرف) وترانسفۆرمەر..... هتد

نموونە (5):-
جووتە كۆیلێكى هاوسێ هاوكۆلكەى هاندانى ئاڵوگۆڕى نێوانیان ( 1.5h) یە، ئەگەر تەزوو لەكۆیلى سەرەتایى لەسفرەوە بۆ 20A بەماوەى 0.05 s زیاد بێت، ئایا تێكڕایى پ.ه.ك هاندراو لەكۆیلى ناوەندى چەندە؟ئەگەر ژمارەى پێچەكانى كۆیلى ناوەندى(800) پێچ بێت ئایا بڕى گۆڕانى لێشاوى موگناتیسى تیایدا چەندە؟





شیكار:
M = 1.5 h    ΔI = (20-0) = 20A     Δt = 0.05 s    








 (10-1) كۆیلى هاندان (كۆیلى رۆمكۆرف )              Induction Coil
كۆیلى هاندان دەزگایەكە زانا رۆمكۆرف لەساڵى (1836) دایهێناوە، وێنەى ( 1-12a) ،بۆیە بەناوى ئەو زانایە ناو دەبرێت، ئەم دەزگایە جیاوازى ئەركى نەگۆڕى نزم (نزیكى 6v) بۆ جیاوازى ئەركى پچڕپچڕى بڕ زۆر بەرزدەكاتەوە.
كۆیلى هاندان لەم بەشانەى خوارەوە پێكدێت.
1-	كۆیلى سەرەتایى، بەدەورى ناوەخنێكى ئاسنى هەڵكراوەتەوە ژمارەى پێچەكانى نزیكى (200) پێچە .
2-	كۆیلى ناوەندى ژمارەى پێچەكانى بەهەزارانە بەدەورى كۆیلى سەرەتایى هەڵكراوەتەوە دوو سەرەكەى ئەم كۆیلە لە دووخاڵى (GG)دا كۆتاییان دێت.
3-	سویچى ئۆتۆماتیكى (تەزوو پچركەر   Interrupter ) یان  (لەرەكەر Vibrator) پێكدێت لەچەكوشێكى ئاسنى (B) لەسەر سپرینگێكى شریتى چەسپ كراوە ئەمەش بەركۆتایى بڕغوێك دەكەوێت.
4-	بارگەگرە بە هاوڕێكى لەگەڵ سویچە ئۆتۆماتیكەكە بەستراوە وێنەى (1-12b) 










كۆیلى هاندان لەسەر بنچینەى دیاردەى هاندانى ئاڵوگۆڕى نێوان دووكۆیل ئیشدەكات. كاتێك سویچەكە دادەخرێ تەزوو بەكۆیلى سەرەتایى (pp)دا دەڕوات، ناوەخنە ئاسنیەكە دەبێتە موگناتیس وچەكوشەكە B رادەكێشرێت كەلەسەر سپرینگە شریتیەكە (L) قایمكراوە، بۆیە ئەم سپیرینگە(لەرەكەر) بەرەو چەپ دەچەمێتەوە لە ئەنجامدا سوڕى سەرەتایى لەخاڵى (c)دا دەكرێتەوە وتەزوو لەم سووڕە كارەباییە دەبڕێت، ناوەخنەكەش موگناتیسیەكەى ووندەكات ولەرەكەرەكە بۆ پشتەوە دەگەڕێتەوە











دیسان بەبرغوەكە دەكەوێتەوە سووڕى سەرەتایى دادەخات. بەڕێكخستنى برغوى T دەتوانرێت وابكەیت كە چەكوشەكە لەرەبكات لە ئەنجامدا سووڕى سەرەتایى دادەخرێت ودەكرێتەوە.
لەهەر ساتێك سوورى سەرەتایى دادەخرێت، لێشاوى موگناتیسى گەشەدەكات و پاڵهێزێكى كارەبایى هاندراوى كەم لەنێوان (GG) پەیدادەكات، نابێتە هۆى دروستبوونى پریشكى كارەبا لەنێوانیاندا وەلەهەر ساتێك سووڕى سەرەتایى دەكرێتەوە لێشاوەكە بەخێرایى  كەم دەكات پالهێزێكى كارەباى هاندراوى بەرز لەنێوان (GG) پەیدادەكات، دەبێتە هۆى دروستبوونى پریشكى كارەبا لەنێوان (GG)دا. واتە ئەو ڤۆڵتیە هاندراوە بەرزە لەنێوان (GG) تەنها لەساتى كردنەوەى سوڕى سەرەتایى ڕوودەدات وبەیەك ئاڕاستە دەبێت.
سوودى ئەو بارگەگرەى هاوڕێك لەگەڵ سویچەكە دەبەسترێت، بۆ ئەوەیە كەنەهێڵى پریشكى كارەباى گەورە لە خالى (c) ڕووبدات لەكاتى كردنەوەى سوڕى سەرەتایى ، بەمەش تەزوو لەسوورەكەدا بەخێرایى كەم دەكات وپاڵهێزێكى كارەبایى هاندراوى بەرز لەنێوان (GG) پەیدادەبێت.
 كۆیلى هاندان بۆ زۆر مەبەست بەكاردێت لەوانە لەساڵەكانى ڕابردوودابەكاردەهێنرا بۆ ئیشپێكردنى دەزگاكانى تیشكە ئیكس، وهەروەها بەكاردێت بۆ تاقیكردنەوەكان لەسەر گازە پەستان كەمەكان وگلۆپەكانى ڕێكلام لە بازرگانیدا، گرنگترین و فراوانترین بەكارهێنانى ئێستایى، بۆ پەیداكردنى پریشكى كارەباییە لەنێوان دوو كۆتاییەكەى پلاكەكان لەمەكینەكانى ناوەكیە سوتانەكاندا وەك چەغماغەیەك بۆ سوتاندنى سووتەمەنى (بەنزین)، وەك لە ئۆتۆمبێلەكاندا . وێنەى (1-13)











(11-1) ئەو هێزەى كاردەكاتە سەر تەلێكى گەینەرى ڕێك لەناو لێشاوێكى موگناتیسدا، كاتێك تەزوو بەتەلەكە دادەروات.
 لە قۆناغى پۆلى سێیەم ڕوونكراوەتەوە ، كاتێك تەزووێكى كارەبا بەتەلێكى گەینەر تێپەر دەبێت گەینەرەكەش بەستوونى لەسەر هێلەكانى لێشاو لەناو بوارێكى موگناتیسى رێك دانرابێت، ئەوا تەزووەكە بەدەورى تەلەكەدا لێشاوێكى موگناتیسى دروستدەكات، لێشاوە بنەڕەتییەكەى تەلەكەى لەناو دانراوە دەشێوێنێت، لەئەنجامدا هێزێكى موگناتیسى كاردەكاتە سەر تەلەكە هەوڵدەدات تەلەكە فڕێ بدات بۆ دەرەوەى لێشاوەكە، ئەم هێزەش ستوون دەبێت لەسەر هەریەك لە ئاڕاستەى تەزوو وئاڕاستەى لێشاوەكە. ئاڕاستەى ئەم هێزەش بەهۆى یاساى دەستى ڕاست دیارى دەكرێت بڕوانە وێنەى (14-1)
بڕى ئەم هێزەش بەندە بە:
1- چڕى لێشاوى موگناتیسى (   ) 
2- بڕى تەزوو (   ) 
3- درێژى ئەو بەشە لەتەلەكە، كە لەناو لێشاوەكە دانراوە (     )

















F = BIL                                            كەواتە:  
لەم هاوكێشەیەدا B بە                           و I  بە ئەمپێر ( A) و L بەمەتر (m) وە F بەنیوتن (N) دەپێورێت .
نموونە (6):
 وایەرێكى ڕێك تەزووى 2 A ى پێدا دەروات ،بەستوونى لەسەر هێڵەكانى لێشاوێكى موگناتیسى كە چڕیەكەى  0.2 wb / m2 یە دانراوە، ئەگەر درێژى وایەرەكە 10 cm بێت، ئەو هێزەى كار لەوایەرەكە دەكات چەندە؟

شیكار: 
I = 2A   ،   B= 0.2    w/m2  ،    L= 10 cm = 0.1m
                                
                                  F= BIL
                                    = 0.2 x 2 x 0.1
                                    = 0.04   N

(12-1) مۆتۆڕى تەزووى نەگۆڕ                  D. C. Motor
مۆتۆڕ دەزگایەكە بەبەكارهێنانى بوارى موگناتیسى، كارەبا وزە بۆ میكانیكە وزە دەگۆڕێت، مۆتۆڕى تەزووى نەگۆڕ ( وێنەى 15-1). لە هەمان ئەو بەشانە پێكهاتووە كە دینەمۆى تەزووى نەگۆڕ پێكدێنن، بەڵام ئیشەكەى پێچەوانەى ئیشى دینەمۆیە. چونكە لەسەرچاوەیەكى ڤۆلتیەى نەگۆڕى دەرەكیەوە، تەزووێكى نەگۆڕ لەڕێگەى گۆڕەڕەوە (Commutator) بەكۆیلەكەدا تێپەڕدەبێت.









بنچینەى ئیشكردنى مۆتۆڕ لەسەر ئەو هێزە موگناتیسیە بەندە كە كاردەكاتە سەر تەلێك كاتێك تەلەكە لەناو بوارێكى موگناتیسى دادەنرێت وتەزووێكى كارەبایى پێداتێپەڕدەبێت. كاتێك تەزووى كارەبا بەكۆیلى مۆتۆڕدا دەڕوات، ئەو لێشاوە موگناتیسیەى دەورى دوو تەنیشتەكەى كۆیلەكەى داوە دەشێوێت، لەئەنجامدا هێزێكى موگناتیسى كار لە هەر تەنیشتێك دەكات، بەپێى یاسایى دەستى ڕاست ئەم دوو هێزە بەئاڕاستە پێچەوانەن، وەلەبەر ئەوەى هەریەكیان كار لە تەنیشتێك دەكات، ناكەونە سەر یەك هێڵى كار بۆیە جووتەكێك دروست دەكەن، زەبرى ئەم جووتەكە هەوڵى ئەوە دەدات كە كۆیلەكە بەدەورى تەوەرەكەى بسوڕێنێتەوە.
سوودى گۆڕەڕ لەمۆتۆردا ئەوەیە: ئاڕاستەى تەزوو لەكۆیلەكەدا پێچەوانە دەكاتەوە لەو ساتەى ڕووتەختى كۆیلەكە ستوون دەبێت لەسەر هێڵەكانى لێشاو، واتە لەو ساتەى كۆیلەكە دەگاتە بارى زەبرى سفرى بەمەش ئاڕاستەى زەبرى كاریگەر پێچەوانە نابێتەوە، لە هەردوو نیوە خولى كۆیلى مۆتۆڕەكە زەبرەكە بەهەمان ئاڕاستە كاردەكات،بۆیە كۆیلەكە لەسەر سوڕانەوە بەردەوام دەبێت بەیەك ئاڕاستە.
زەبرى خولێنەر لە مۆتۆردا دەوەستێتە سەر:
1-	ژمارەى پێچەكانى كۆیلەكە   (N)
2-	بڕى تەزوو      (I)
3-	رووبەرى كۆیلەكە    (A)
4-	چڕى لێشاوى موگناتیسى  (B)
ناوكى ئەو مۆتۆڕانەى لە ژیانى ڕۆژانەماندا بەكاریدەهێنین، لەجیاتى یەك كۆیل كۆمەڵێك كۆیلى تێدایە، ئەمەش بۆ زیادكردنى بڕى زەبرى خولێنەر و ڕێك خولانەوەى كۆیلى مۆتۆرەكەیە. وێنەى (1-16 )








 (13-1) دژە (پ.ه.ك)ى هاندراو لە مۆتۆڕدا         Back Indnced e.m.f
لەبەر ئەوەى بەشەكانى مۆتۆڕ وەك بەشەكانى دینەمۆى تەزووى نەگۆڕە، بۆیە مۆتۆڕ لەكاتى ئیشكردنى، ئیشى دینەمۆش دەكات، چونكە كاتێك كۆیلى مۆتۆڕ لەناو بوارە موگناتیسیەكەیدا دەخولێتەوە، ئەو لێشاوە موگناتیسیەى بە بۆشایى كۆیلەكەدا تێپەڕدەبێت دەگۆڕێت، بەپێى یاساى فاڕاداى ( پ.ه.ك) ى هاندراو لەنێوان دوو جەمسەرەكەى مۆتۆڕەكە پەیدادەبێت، ئەم (پ.ه.ك) هاندراوەش بە پێى یاساى لێنز دژى ڤۆڵتیە دانراوەكەى سەر مۆتۆڕەكەیەو پێى دەگوترێ دژە(پ.ه.ك).
بڕى تەزووى سووڕى مۆتۆڕ دیاردەكرێت بە جیاوازى نێوان ڤۆلتیەى دانراوى سەر مۆتۆڕەكەو دژە پاڵهێزى هاندراو.
V دانراو     -  ( emf)دژ        = IRكۆیل

تاقیكردنەوەیەك، دژە (پ.ه.ك)ى هاندراو لەمۆتۆڕدا رووندەكاتەوە
لە وێنەى (17-1) ماتۆڕێكى كارەبا وگلۆپێك دواى یەك بەسەرچاوەیەكى ڤۆڵتیەى نەگۆڕى گونجاوەوە دەبەستین ،دەبینین لە ساتى داخستنى سووڕەكە خێرایى خولانەوەى كۆیلى مۆتۆڕەكە كەمە وشەوقى گلۆپەكە زۆرە، بەڵام كاتێك بەرەبەرە خێرایى خولانەوە زیاددەكات شەوقى گلۆپەكەش كەم دەبێت ،وە كاتێك خێرایى كۆیلەكە جێگیر دەبێت لەسەر خێراییە هەرە زۆرەكەى ،گڵۆپەكەش كەمترین شەوقى دەبێت، لەسەر ئەم شەوقەش بەردەوام دەبێت تا كۆیلەكە لەسەر خێراییە هەرە زۆرەكە بمێنێتەوە. ئێستاكە ئەگەر بارى (Load) مۆتۆڕەكە گران بكەین واتە بەرهەڵستى خولانەوەى بكرێت تا خێراییەكەى كەم بێتەوە دەبینین شەوقى گڵۆپەكە زیاد دەكاتەوە، وە كاتێك كۆیلەكە بۆ ماوەیەكى كورت لەخولانەوە قەدەغە دەكرێت، دەبینین شەوقى گڵۆپەكە یەكسەر زیاد دەبێت بۆ هەمان ئەو شەوقەى كە هەیەتى لە سوڕێكى ئاساییدا.
لەڕاستیدا دژە پاڵهێزى هاندراو لە مۆتۆڕدا بەندە بەخێرایى خولانەوەى كۆیلى مۆتۆرەكە.







ڕونكردنەوەى ئەم بارنەش بەم جۆرە دەبێت . لەسەرەتایى ئیشكردنى مۆتۆڕەكە خێرایى سووڕانەوەى كۆیلەكە كەمە، دژە پاڵهێزى هاندراو كەم دەبێت، بۆیە ڤۆڵتیەى دانراو دەتوانێت تەزووێكى زۆر بنێرێت بۆ سووڕى مۆتۆڕەكە، لەئەنجامدا شەوقى گلۆپەكە زۆردەبێت، بەڵام كاتێك كۆیلى مۆتۆڕەكە دەگاتە زۆرترین خێرایى سووڕانەوەى، دژە پاڵهێزى هاندراو زۆردەبێت وبەپێچەوانەى ڤۆڵتیەى دانراو دەبێت بۆیە تەزوو كەم دەكات وگەشەى گڵۆپەكە كەم دەكات، بەڵام كاتێك مۆتۆڕەكە باردەكرێت (Loaded) خێرایى سوڕانەوە كەم دەبێتەوە، دژە پ.ه.ك هاندراو كەم دەبێتە لەئەنجامدا تەزووى سووڕى مۆتۆڕ زۆر دەبێت شەوقى گڵۆپەكە زۆر دەبێت. بەڵام ئەگەر كۆیلى مۆتۆڕەكە بە تەواوەتى وبۆماوەیەكى كورت لەسوڕانەوەقەدەغە بكرێت دژە پ.ه.ك هاندراو نامێنێ، بۆیە ڤۆڵتیەى دانراو گەورەترین تەزوو بە سووڕى مۆتۆڕەكە دەدات و شەوقى گڵۆپەكەش زۆرترین دەبێت.
(14 - 1) ترانسفۆڕمەر                 Transformer
زۆر جار دەمانەوێت ڤۆڵتیەكى بچووكى نۆرەكى (A.c) بگۆڕین بۆ ڤۆڵتیەكى بەرزتر، یان دەمانەوێت ڤۆڵتیەكى نۆرەكى بەرز بگۆڕین بۆڤۆڵتیەكى كەمتر، ئەو دەزگایەى ئەم گۆڕانانە بەجێدەهێنێت پێى دەگوترێ ترانسفۆرمەر.
سادەترین شێوەى ترانسفۆرمەر لە دوو كۆیل پێكهاتوەو بەدەورى ناوەخنێكى ئاسنى گونجاو لوولدراون، لە وێنەى (18-1 )دا كۆیلەكەى لاى چەپ (N1) پێچى هەیەو بەسەرچاوەیەكى ڤۆڵتیەى نۆرەكى بەستراوە بەو كۆیلە دەگوترێ كۆیلى سەرەتایى (Primary Coil)، كەچى بەو كۆیلەى لاى چەپ كە (N2) پێچى هەیە وبەبەرگرى (بارگ) بەستراوە دەگوترێ كۆیلى ناوەندى (Secondery Coil) 








بنچینەى ئیشكردنى ترانسفۆرمەر بەندە بەسیفەتى ئاڵوگۆڕە هاندان لە نێوان دوو كۆیلدا، ئەو ڤۆڵتیە نۆركیەى (V1) كە دەخرێتە سەر كۆیلى سەرەتایى تەزووێكى نۆرەكى (I1) بەكۆیلەكەدا تێپەڕدەكات. ئەم تەزووەش لێشاوێكى موگناتیسى گۆڕاوى نۆرەكى پەیدادەكات. هەموو هێلەكانى ئەم لێشاوە گۆڕاوەش بەناو ناوەخنە ئاسنیەكەدا بۆ كۆیلى ناوەندى دەگوازرێتەوە، ئەم گۆڕانى لێشاوەش لە بۆشایى كۆیلى ناوەندیدا، بە پێى یاساى فاراداى ، ڤۆڵتیەكى نۆرەكى هاندراو (V2) لەم كۆیلەدا پەیدا دەكات، ئەم ڤۆڵتیەش كە دەخرێتە سەر بارگى سوورى ناوەندى، تەزووى نۆرەكى (I2 )بەسووڕەكە دەدات.
لەبەر ئەوەى هەموو ئەو لێشاوە موگناتیسیە گۆڕاوەى كەلە كۆیلى سەرەتاییدا پەیدا دەبێت بەناو ناوەخنە ئاسنەكەدا دەڕوات ودەگاتە كۆیلە ناوەندیەكە، ئەمەش ماناى وایە كە تێكرایى گۆڕانى لێشاوى موگناتیسى لەهەر یەك پێچى هەردوو كۆیلەكەدا یەكسانە، بۆیە پ.ه.ك هاندراو لەهەر پێچێكى دوو كۆیلەكە یەكسان دەبێت. كەواتە پ.ه.ك  هاندراو لە هەر كۆیلێكدا دەوەستێتە سەر ژمارەى پێچەكانى ئەو كۆیلە
كەواتە: 

كاتێك ترانسفۆرمەرەكە نموونەیى بێت (ideal) ئەوا بەفیرۆ چوونى توانا لە بەشەكانیدا ( دوو كۆیلەكە و ناوەخنەكەى) فەرامۆش دەكرێت. بۆیە 
توناى تێچوو = تواناى دەرچوو



ئەگەر N2 > N1 ئەوا (V2) گەورەتر دەبێت لە (V1) وە بەترانسفۆرمەرەكەش دەگوترێ بەرزكەرەوە (Setp-up Transformer) وە ئەگەر    N2 < N1    ئەوا (V2) بچووكتر دەبێت لە (V1) وە بەترانسفۆرمەرەكە دەگوترێ نزمكەرەوە (Step -down Transformer) وێنەى (1-19 a b)
















نموونە (7):-
ترانسفۆرمەرێكى بەرزكەرەوە، لە هێڵێكى 220v  ى بەكارهێنرا بۆ دەستكەوتنى ڤۆڵتیەى 4400v ئەگەر ژمارەى پێچەكانى كۆیلى سەرەتایى (turns)75 پێچ بێت، ئایا دەبێ ژمارەى پێچەكانى كۆیلى ناوەندى چەند بێت.
شیكار: 

 





لەرووى كردارییەوە لەكاتى دروستكردنى ترانسفۆرمەرێكى چوستى بەرز واتە وزە لەبەشەكانیدا كەم بەفیرۆ بچێت پێویستە ئەم خاڵانە رەچاوبكرێ:

1-	كۆیلەكان لە تەلى كانزایى بەرگرى كەم دروستبكرێن، وەك مس.
2-	ناوەخنەكەى لە مادەیەكى فیرۆموگناتیسى بێت وەك ئاسنى گونجاو.
3-	ناوەخنەكەى بە شێوەى تەبەقى ئاسنى بێت كارەباییانە لەیەكترى جیاكرابنەوە وێنەى (1-19c) 







شایەنى باسە كاتێك تەزووى كارەبا بەتەلەكانى دوو كۆیلەكەى ترانسفۆرمەر دادەڕوات دوو كۆیلەكە گەرم دەبن، لەبەر ئەوە پێویستە ترانسفۆرمەرەكانى توانا بەرز بۆ مەبەستى ساردكردنەوەیان لەزەیتێكى تایبەتى نقووم بكرێن لەناوبەرگێكدا كە گەرمى پەیدابوو تیشكبدەدات، بەمەش ماددە جیاكەرەوەكانى تەلەكانى دوو كۆیلەكە لەسووتان دەپارێزرێت.




(15-1) گواستنەوەى تواناى كارەبا بۆ شوێنە دوورەكان    Power Transmission
ئەگەر وزەى كارەبا بەهۆى تەلەكان بۆ شوێنى دوور بگوازرێتەوە، بەهەمان ئەو ڤۆڵتیە نزمەى كەلە دینەمۆى ئێستگەكانى بەرهەم هێنانى ووزەى كارەبا پەیدادەبێت ئەوا ئەو تەزووەى بە تەلەكانى هێلەكەدا دەڕوات هێندە گەورە دەبێت، نزیكى هەموو وزە بەرهەمهێنراوەكە بەشێوەى گەرمى لەبەرگرى تەلەكانى گواستنەوەدا وون دەبێت .(I2R       = گەرمى   )

















بۆ ئەوەى لە ونبوونى وزەیەكى زۆر لە بەرگرى هێڵەكانى گواستنەوە رزگاربین، پێویستە گواستنەوەى وزە بە ڤۆڵتیەكى بەرز وتەزووێكى كەم ئەنجام بدرێت. بۆ ئەم مەبەستەش دووجۆرە ترانسفۆرمەر بەكاردەهێنن یەكێكیان ترانسفۆرمەرێكى بەرزكەرەوە لەسەرەتایى هێلەكە لە نزیك ئێستگەى بەرهەمهێنانى وزەى كارەبا دادەنرێت ئەم ترانسفۆرمەرەش هەڵدەستێ بەبەرزكردنەوەى ڤۆڵتیەو نزمكردنەوەى تەزوو. بەڵام ترانسفۆرمەرەكەدى لەكۆتایى هێڵەكە دادەنرێت هەڵدەستێت بەنزمكردنەوەى ڤۆڵتیەو بەرزكردنەوەى تەزوو بەجۆرێك بگونجێت بۆ ئەوەى لەسەر بەكارهێنەرەكان دابەش بكرێت.وێنەى (1-20) نموونەیەكى چۆنیەتى دابەشكردنى ووزەى كارەبا پیشاندەدات








پرسیارو ڕاهێنان
پ1/ وەڵامى ڕاست بۆ هەریەك لەم دەستەواژانەى خوارەوە هەڵبژێرە:
1- پ.ه.ك هاندراو لەكۆیلێكدا پەیدادەبێت تەنها ئەگەر .
 -aجووڵەیەكى ڕێژەیى لە نێوان كۆیلەكەو لێشاوى موگناتیسى هەبێت .
-b جووڵەیەكى ڕێژەیى هەبێت ولەئەنجامیدا لێشاو لەناو بۆشایى كۆیلەكەدا بگۆڕێت.
-c كۆیلەكە وەستاوبێت.
-d كۆیلەكە وەستاوبێت ژمارەى پێچەكانى زۆر بێت .

2- پ.ه.ك لەتەلێكى رێكدا دروست دەبێت ئەگەر .
-a تەلەكە بە ئاڕاستەى تەریب بۆ هێلەكانى لێشاو بجوولێنرێت .
-b تەلەكە لەناو لێشاودا وەستا بێت.
-c تەلەكە بەئاڕاستەى ستوون لەسەر هێلەكانى لێشاو بجولێنرێت.
-d هەموو بارەكانى سەرەوە.

3- ئەگەر بمانەوێت ئەو تەزووەى لە دینەمۆى سادەى تەزووى نۆرەكى دەردەچێت ،بكرێت بە تەزووێكى نەگۆڕ، ئەوا دوو جەمسەرى كۆیلەكەى بەسوڕێكى دەرەكیەوە دەبستن بەهۆى
-a دوو ئەڵقەى خلیسكان
-b تەزوو گۆڕەڕ
-c بەرگرى كارەبا
-d ترانسفۆڕمەرى كارەبا

4-	تواناى كارەبا بۆ شوێنە دوورەكان دەگوازرێتەوە ، بەڤۆڵتیەكى
-a بەرز وتەزووێكى بەرز
-b بەرزو تەزووێكى نزم
-c نزم وتەزووێكى نزم
-d نزم وتەزووێكى بەرز

5-	ترانسفۆرمەر نموونەیى دەبێت كاتێك
-a تواناى دەرچوو یەكسان بێت بە تواناى تێچوو.
-b تواناى دەرچوو كەمتر بێت لە تواناى تێچوو.
-c تواناى دەرچوو زۆرتر بێت لە تواناى تێچوو.
-d ژمارەى پێچەكانى كۆیلى سەرەتایى و ناوەندى یەكسان بن

6-	مۆتۆڕى كارەبا
-a وزەى كارەبا بۆ وزەى میكانیكى دەگۆڕێت لەبوارى موگنتیسیدا.
-b وزەى میكانیكى بۆ وزەى كارەبا دەگۆڕێت لەبوارى موگنتیسیدا.
-c وزەى گەرمى بۆ وزەى میكانیكى دەگۆڕێت .
-d وزەى ناوەكى بۆ وزەى گەرمى دەگۆڕێت .

پ2/ بۆچى ترانسفۆرمەرى توانا بەرز لەناو زەیتێكى تایبەت نقوم دەكرێت؟
پ3/ بڕى پ.ه.ك هاندراوى پەیدابوو لەكۆیلێكدا لەسەر چى بەندە؟شێوە بیركاریەكەى بنووسە.
پ4/ ئەو هۆكارانەى هەریەك لەوانەى خوارەوەیان لەسەر بەندە چین:
-a هاوكۆلكەى خۆهاندانى كۆیلێك .
-b هاوكۆڵكەى هاندانى ئاڵوگۆرى نێوان دوو كۆیل . 
-c بڕى پ.ه.ك هاندراوى پەیدابوو لەكۆیلێكدا .
پ5/ بنچینەى ئیشكردنى هەریەك لەم دەزگایانە لەسەر چى بەندە؟
1-	ترانسفۆڕمەر
2-	مۆتۆڕى كارەبا
3-	دینەمۆى كارەبا

پ6/ بۆچى لەكاتى گواستنەوەى تواناى كارەبا بۆ شوێنە دوورەكان پێویستە بە ڤۆڵتیەكى بەرزو تەزووێكى كەم بێت؟

پ7/ فیوزێك ومۆتۆڕێك دواى یەك بەسەرچاوەیەكى ڤۆڵتیەى گونجاو بەستران، ئایا لەچ بارێك لەوانەیە فیوزەكە بسوتێت؟ لەساتى داخستنى سویچى سوڕەكە یان لەوكاتەى كۆیلى مۆتۆڕەكە بەردەوامە لەسەر سوڕانەوەى ؟ بۆچى؟

پ8/ سوودى گۆڕەڕ لەدینەمۆى تەزووى نەگۆڕداچیە؟

پ9/ لە تاقیكردنەوەى ئاڵوگۆڕە هاندان، بۆچى نیشاندەرى گلڤانۆمەترەكەى بە كۆیلى ناوەندى بەستراوە، لەساتى داخستنى سوڕى سەرەتایى بۆ لایەك لادەدات وە لەساتى كردنەوەى سووڕەكە بۆ لاى پێچەوانە لادەدات؟ ڕوونى بكەوە.

پ10/ وایەرێك 0.4 m درێژە بەخێرایى 50 m/s لەناو بوارێكى موگناتیسى چۆنیەك كە چڕى لێشاوەكەى 0.3 wb/m2 یە جوڵێنرا، ئەگەر وایەرەكە وبوارەكە وئاڕاستەى خێراییەكەى لەسەر یەكترى ستوون بن . ئایا بڕى پ.ه.ك هاندراو لەوایەرەكە چەندە ؟                                  وەڵام (6 v)

پ11/ وایەرێكى ڕێك درێژیەكەى ((0.5 mە،بەخێرایى 10 m/s بە ئاڕاستەى ستوون لەسەر هێلەكانى لێشاوێكى موگناتیسى جوڵێنرا . ئەگەر پ.ه.ك هاندراو لە نێوان دوو كۆتایى وایەرەكە 0.25 V بێت، ئایا چڕى ئەم لێشاوە چەندە؟                                                      وەڵام (0.05 wb / m2)

پ12/ كۆیلێك ژمارەى پێچەكانى 50 پێچە، ڕووتەختەكەى ستوونە لەسەر هێڵەكانى لێشاوێكى موگناتیسى ، ئەگەر ئەم لێشاوە لە سفرەوە بۆ (5x10-3 wb)بە ماوەى  1s زیادبوو، ئایا تێكڕایى پ.ه.ك هاندراو چەندە؟                                                             وەڵام (-0.25 v)

پ13/ جەمسەرى باكوورى موگناتیسێك بەرەو خوار لەڕوو تەختى كۆیلێكى 20  پێچى كەلەسەر مێزێك دانراوە جوڵێنرا. ئەو لێشاوە موگناتیسیەى كە بەناو كۆیلەكە تێپەر دەبێت لە (0.01 wb/m2) بۆ (0.09 wb/m2)بە ماوەى (0.2s) زیادبوو بڕى پ.ه.ك هاندراو چەندە؟       وەڵام( -16v)

پ14/ ترانسفۆرمەرێكى نموونەیى نزمكەرەوە وزەى كارەبا بۆ ماڵێك دابین دەكات، ژمارەى پێچەكانى كۆیلى سەرەتایى (پێچ 2500)ە وجیاوازى ئەركى كارەبایى لە نێوان دوو سەرەكەى كۆیلى سەرەتایى (6000 v)ە ،ئەگەر جیاوازى ئەرك لەنێوان دوو كۆتایى كۆیلى ناوەندى (120 v) بێت، ئایا ژمارەى پێچەكانى كۆیلى ناوەندى چەندە؟                                                  وەڵام (پێچ 50)

پ15/ هاوكۆلكەى خۆهاندانى كۆیلێك چەندە؟ كەتیایدا پ.ه.ك هاندراو (100 v) پەیدادەبێت كاتێك تەزوو لەكۆیلەكەدا لە (1 A) بۆ (5A) دەگۆڕێت بۆ ماوەى (0.3 s).  
                                                                                                   وەڵام ( 7.5 henry)

پ16/ كۆیلێك (پێچ 600(ى هەیە، لێشاوێكى موگناتیسى (8 x 10-5 wb) بەناویدا تێپەردەبێت ئەگەر لێشاوەكە بەماوەى (0.015 s ) بۆ (3 x 10-5 wb) كەم بوو ئایا تێكرایى پ.ه.ك هاندراو چەندە؟
                                                                                       وەڵام (2 v-)

پ17/ لە ترانسفۆرمەرێكدا كۆیلى سەرەتایى (پێچ 500 )ە وكۆیلى ناوەندى ( پێچ 2500 )ە ،
 -a كۆیلى سەرەتایى بە ڤۆڵتیەى نۆرەكى سەرچاوەیەك (110 V) بەسترا، ئایا ڤۆڵتیەى كۆیلى ناوەندى دەبێتە چەند؟ -b ئەگەر ناوەندیەكە بەڤۆڵتیەى (110 V) بەسترا ئایا ڤۆڵتیەى كۆیلە بچووكەكە دەبێتە چەند؟(ترانسفۆرمەرەكە نموونەییە)
                                                                                   وەڵام(22v،550v)

پ18/ دوو كۆیلى هاوسێ ، ( سەرەتایى و ناوەندى )، كاتێك سویچى سووڕى سەرەتایى دەكرێتەوە تەزوو تیایدا لە 20A)) بۆ سفر بە ماوەى (5 ms) (ملى چركە) كەم دەكات، ئەگەر هاوكۆلكەى ئاڵوگۆڕە هاندان لەنێوان دوو كۆیلەكە (0.2h) بێت، ئایا پ.ه.ك هاندراو لە كۆیلى ناوەندیدا چەندە ؟      
                                                                                     وەڵام ( 800 v)

پ19/ تەزووى 25 A بە وایەرێكى ڕێك كە درێژییەكە 30 cm)) دادەڕوات ئەگەر وایەرەكە بەستوونى لەناو لێشاوێكى موگناتیسى چڕیەكەى (10-4 wb/m2)یە دانرابێت ئایا ئەو هێزەى كارلە وایەرەكە دەكات چەندە؟                                                                   وەڵام (0.75 x 10-3 N)

 