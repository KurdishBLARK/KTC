
بەشى چوارەم



كێشە كۆمەڵایەتییەكان



كێشە كۆمەڵایەتییەكان

1- پێناسەى كێشەى كۆمەڵایەتی:
كێشەى كۆمەڵایەتى (دیاردەیەكە هەڕەشە لە قەوارەى تاكە كەسان و كۆمەڵەكان دەكات، بۆیە پێویستە كارى هەرەوەزى رێكوپێك بۆ چارەسەركردن و نەهێشتنى كۆسپ و تەگەرەكان ئەنجام بدرێت تا ئاكامە خراپەكانى وەك تاوان و تاوانكارى  و خۆكوشتن و تەڵاقدان و ئاڵوودەبوون بە مەى خواردنەوە و بە مادە هۆشبەرەكان سەرهەڵنەدا و نەبنە هۆكارێك بۆ تێكدانى بەها جوان و چاكەكانى كۆمەڵگە). كێشەى كۆمەڵایەتى پێویستە دوو مەرجى هەبێت ئەوانیش بریتیین لە:
یەكەم: مەرجى (بابەتەكى)یان واقیعی واتە (پێویستە كێشەیەك لەناو كۆمەڵگە هەبێت وەك بوونى تاوان و هەژارى و ناكۆكى و ناتەبایی نێوان كۆمەڵانى جیاواز). 
دووەم: مەرجى (خۆیەتى) واتە پێویستە كەسەكان هەست بە بوونى كێشەكە بكەن لە ناو كۆمەڵگەدا، بەو مانایەى مەرجى بابەتى كێشەیەكى راستەقینە بۆ كۆمەڵگە دێتەكایەوە دەبێ چارەسەرى بكرێت. 
بۆ چارەسەركردنى كێشەكان پێویستە پێشوەختە كێشەكە دەستنیشان بكرێت و گەر بەو پەڕى ئاگایی و هۆشیارییەوە بارى هەستەكى دیارى نەكرێت، ئەوا هەرگیز هەست بەو كێشەیە ناكرێت و بوون و نەبوونى وەك یەكە، بۆ نموونە لە كۆندا لە عێراق دەربەگایەتى باو بوو جووتیارى دەچەوساندەوە، كەچى جووتیارى بەدبەخت هەر ئەوەندەى دەزانى كە زەویوزار هى ئاغایە و مەسەلەكەشى مەسەلەیەكى تاكەكەسییەوە بۆى نییە بە تەنیا لە دژى ئاغاكەى بوەستێ و داواى مافى خۆى بكات. بەمجۆرە جووتیار بیرى لە هۆى كێشەكە و سەرچاوەی سەرهەڵدانى نەدەكردەوە و ئەوەندە هۆشیار نەبووە تا بتوانێ بە شۆڕش بارى گوزەرانى كۆمەڵایەتى و رامیارى و ئابوورى بگۆڕێت، كەواتە هۆشیارى و هەستكردن بە گرفت و كێشەكانى كۆمەڵگە نەبێت ئەوا ناتوانێ چارەسەرێكى گونجاوى بۆ بدۆزرێتەوە.. سەبارەت بە مەى خواردنەوەش مرۆڤـ یان تاكەكانى كۆمەڵگە بە هۆیەكان و زەرەر و زیانەكانى مەى خواردنەوە نازانن یان هەوڵنەدەن بەنەخشەكێشان و كارى بێوچانى كۆمەڵایەتى ئەو رەفتارە لاببەن و بیر لەوە ناكەنەوە كە ئەمەیان كارێكى ترسناكە ئەوا هەرگیز هەستێكى ئەوتۆ بە كێشەكە ناكەن و بەرەبەرە كێشەكە پەرەدەسێنێ و توندوتیژى بڵاودەبێتەوە. رادە و رێژەى بوونى كێشەكان لە كۆمەڵگەیەكەوە بۆ كۆمەڵگەیەكى تر بەپێى شوێن و كات و پلەى شارستانێتى جیاوازە بۆ نموونە لە هەندێ كۆمەڵگەكاندا لێدانى منداڵ بە كێشە دەزانن و لە هەندێكى دیكە بە پێچەوانەوە، هەروەهاش سەبارەت بە مەى خواردنەوە لاى هەندێ كۆمەڵگە ئاساییە و لاى هەندێكى دیكە گەورەترین كێشەیە. 

رۆبرت میرتۆن (  Robert Merton) كە زانایەكى ئەمەریكییە دەڵێت: كێشەى كۆمەڵایەتى (بۆشاییەكى گەورەى نێوان پێوەرەكانى كۆمەڵایەتى و واقیعى كۆمەڵایەتى یاخود رەفتارى كۆمەڵایەتییە و كە ژمارەیەك لە تاكەكەسانى كۆمەڵگە بە بارێكى پەسەندى دانانێن پێویستە كارى بێوچان بۆ چارەسەركردنى ئەنجام بدەن یان هەندێكى دیكە بڕوایان وایە كە (كێشەى كۆمەڵایەتى بارێكە لەگەڵ بەهاكانى كەسانى نێو كۆمەڵگە ناگونجێ، ئەنجام تێكڕا لەوە حاڵى دەبن كە دەبێ كارێك بكرێ بارەكە بگۆڕدرێت). 
كەواتە دەتوانین پێناسەیەكى سەرەكى بۆ كێشەى كۆمەڵایەتى ئەنجام بدەین و بڵێین:
(كێشەى كۆمەڵایەتى بارێكە بە شێوەیەكى ناپەسەند كاردەكاتە سەر ژمارەیەكى زۆر لە خەڵكى و دەتوانرێ كارێك بە تێكڕاى كۆمەڵایەتى بۆ چارەسەركردنى ئەنجام بدرێت). 
ئەم پێناسەیەش چوار رەگەز دەگرێتەوە: 
1-	بوونى بارودۆخ (بارێكە، واقیعێكە) كە هەلومەرج  و كاریگەرى زۆرى لەسەر تاكە كەسان دەكات. 
2-	بارودۆخ بە چەند رێگایەكى ناپەسەند كارى تێ دەكات. 
3-	لەوانەیە تەنها رێگەیەك بەكار بێت بۆ چارەسەركردنى حالەتەكە. 
4-	 لەوانەشە خەڵكى بە تێكڕا بە شێوەیەكى هاوبەشى چارەسەرى كێشەكە دەكەن. 

2- هۆكارەكانى  كێشەى كۆمەڵایەتى:
كێشەى كۆمەڵایەتى زۆر هۆكارى تێكەڵاوى هەیە لەوانە هۆكارى سەرەكى راستەوخۆ و ناڕاستەوخۆ بەرلەوەى باسى هۆكارە ڕاستەوخۆكانى كێشە بكەین، پێویستە ئاماژە بە لێكدانەوە سەرەكیە جیاوازەكان بكەین، كە بە هۆكارى سەرهەڵدانى كێشەى كۆمەڵایەتى دەزانن و لێرەدا ئاماژە بۆ چەند لێكۆڵینەوەیەكى سەرەكى زانایان دەكەین، لەم لێكدانەوانەش:

أ‌-	لێكدانەوەى مێژوویی: ئەمەشیان واى بۆ دەچێت كە كێشەكان لە ئەنجامى كەڵەكەبوون و تاقیكردنەوەى كۆمەڵایەتییەوە بە درێژایی مێژوو بەهۆى ئەو خراپەكارییەكى كە هاوشانى گۆڕانە كۆمەڵایەتى یاخود بارودۆخى و كارەساتى مێژوویی لەسەر یەكترى و كاریگەرییەكەى تا ماوەیەكى دوور و درێژ هەر دەمێنێتەوە.

ب‌-	لێكدانەوەى زیندەگى بایۆلۆژى: ئەمە واى بۆ دەچێت كە كێشەكان لە ئەنجامى كەموكورتى بایۆلۆژى یان وەك پاشماوەیەك لە كۆمەڵگە ماونەتەوە بەجێ دەمێنێت و هەندێكیان بۆ كارى تاوانكارى و لادان هان دەدات. 
هۆكارە سەرەكییەكانى كێشە كۆمەڵایەتییەكان:
1-	لێكهەڵوەشانەوەى كۆمەڵایەتى:  واتە لاوازى لە پەێڕەوى دابینكاریی كۆمەڵایەتى و بێهێزى كاریگەرى بەها و یاسا و لاوازبوونى دەزگاكان بەرامبەر بە دابینكاریی كار و رەفتارى تاكە كەسان و بەیەكەوە گونجانى  نێوان پەیڕەو و دابونەریت و كۆمەڵ و كۆمەڵگەكانى ناوخۆ لەیەكتر دادەبڕێن و كاتێ كە دەسەڵاتدارى دەزگاكان لاواز دەبێ ئەوا كەسان و رەفتاریان شێواو ناڕێك دەبێت، كردارى خراپ و نەشیاو ئەنجام دەدەن و پەیوەندى نێوانیان كز و لاواز دەبێت و بە تایبەتى لەكاتى تێكەڵاوبوونى كۆمەڵگە بە كۆمەڵگەیەكى دیكە و هاتنە ناوەوەى بەها و نەریتى نوێ كاریگەرى راستەوخۆ دەكاتە سەر لێكهەڵوەشانەوەى كۆمەڵگە و تێكچوونى بارى ئارامى ناو كۆمەڵگە، جگە لە كاریگەرى ناهۆشیارى كۆمەڵایەتى كە كاریگەرى راستەوخۆى لە سەرهەڵدانى هەندێ كێشەى كۆمەڵایەتییەوە هەیە. 

2-	گۆڕانى كۆمەڵایەتى: گۆڕانكارى كۆمەڵایەتى بۆ كۆمەڵگە ئەرێى و بەكەڵكە، بەڵام هەندێك كێشە سەرهەڵدەدات كاتێ كە بەهاكانى كۆن رووبەڕووى بەهاكانى نوێ دەبنەوە ئەم بەیەكداچوونە جۆرە لەتبوونێكى كۆمەڵایەتى جێ دێڵێت لەوانەیە ململانێ لە نێوان نەوەى نوێ و نەوەى كۆن دروست بكات. هەروەها گۆڕانى كتوپڕ بە خێرایی ماددى و سستى هەنگاوەكانى لایەنى مەعنەوى لە بەرامبەریدا حاڵەتێك دروست دەكات و زانا (ئۆگبرن – OGBURN)  بە پاشەكشێى شارستانیەتى ناوى دەبات. 
    بۆ نموونە شۆڕشى پیشەسازى بووە هۆى پێشكەوتنى لایەنى ماددى بە هەنگاوى خێرا و تا وایلێهات زۆر لە ئافرەتان شانبەشانى پیاوان كەوتنە كار، ئەمەش بووە هۆى جۆرە گۆڕانكارییەك لە ژیانى خێزان و شیرازەى پەیوەندییەكانى بووە هۆى گۆڕانى كۆمەڵایەتی و راگوێزانى كۆمەڵگە لە بارێكى دیاریكراوى كۆمەڵگە بۆ بارێكى نوێى كۆمەڵایەتى كە پێویستى بە خۆگونجاندن لەگەڵ بارودۆخى تازەى ژیانیان هەبوو، ئەمەش دەبێتە هۆى (دواكەوتنى شارستانێتى) و لێكهەڵوەشانەوەى كۆمەڵگە، چونكە كاتێ كە لایەنى كۆمەڵایەتى ناتوانێ خۆى بە هەمان خێراى گۆڕانكارى لایەنى ماددى بگۆڕێت ئەوا پاش دەكەوێت، لەبەرئەوەى لایەنى مادى زۆر بە پەلە و خێرا روودەدات و كەچى لایەنى كۆمەڵایەتى زۆر سست و لەسەرخۆ روودەدات. 

3- لێكهەڵوەشانەوەى خێزان: 
  خێزانى هەڵوەشاوە یا هەندێ جار پێى دەگوترێ ماڵى وێران بریتییە لەو خێزانەى كە وابەستەى كۆمەڵایەتیان نەماوە واتە نەمان یان كزبوونى پەیوەندى نێوان ئەندامەكانى خێزان و پەرتەوازەبوونیان جا چ بەهۆى جیابوونەوەى دایك و باوكان یان مردنى یەكێكیان بێت، ئەوا خێزان لەبەر یەك هەڵدەوەشێتەوە و لەت لەت دەبێت، ئەمەش ئەوە ناگەیەنێ، كە هەموو حاڵەتێكى جودابوونەوە یان مردن دەبێتە هۆى تێكدانى خێزان، جارى وایش هەیە باوك یان دایك مافەكانى خێزان پێشێل دەكەن و بەئەركى سەرشانى خۆیان هەڵناستن و هەر خەریكى قومار و مەى خواردنەوە یان كارى بەدڕەوشتى ناشایستە دەبن و خێزانەكەیان لە نێو كۆمەڵێ كێشە نقووم دەكەن و دەسەڵات لەماڵدا مایەپووچ دەبێت و هەریەكە لە ئەندامان بەلایەكدا دەچێت و تووشى بەڕەڵایی و لە رێ لادان دەبنەوە. 

4- كۆچكردن: 
     كۆچكردن یەكێكە لەو كێشە سەرەكییانەى زۆربەى كۆمەڵگە جۆربەجۆرەكان بە تایبەتى كۆمەڵگە رۆژهەڵاتى و گەشەكردووەكان بە دەستییەوە دەناڵێنن و دەبێتە سەرچاوەیەكى زۆرى كێشەكان، چونكە ئەوانەى كۆچ دەكەن بە ئاسانى لەگەڵ بار و ژیانى نوێ و دابونەریت و بەهاكانى كۆمەڵەكە واتە ئەو كۆمەڵگەیەى كە كۆچیان بۆ كردووە ناگونجێن، یان پەناهەندەكان دووچارى جێگاى ناخۆش و كەمیی ئاو و نەبوونى كارەبا و خراپى بارى تەندروستى یان هۆیەكانى گەیاندن و بارى گوزەرانى شڵەژاو دەبنەوە. 






5- بێتوانایی هەندێ لە دەزگاكان: 
    بونیادى كۆمەڵگە لە دەزگاكانى پەروەردە و ئابوورى و تەندروستى و چەندین دەزگاى دیكە پێكدێت، هەر دەزگایەك بە خزمەتگوزارى تایبەت هەڵدەستێ و لە میانیانەوە خزمەتى كۆمەڵ دەكات و هەر كەموكورتییەك لە خزمەتگوزاریی و پێداویستییەكانى كۆمەڵ كێشە دروست دەكات. وەكو نەبوونى كارەبا و خراپى رێگاوبان و نەبوونى ئاوەڕۆ و كەمى ئاو و نزمى بارى گوزەران و زۆرى قوتابى و كەمى قوتابخانە و چەندین كەموكورتى دیكە. 

6- بەیەكدادانى بەهاكان: 
     بەهاو رێساكانى رەفتاركردن ڕێكخەرى مامەڵە و كارتێكردنى نێوان خەڵكین و خەڵكى لە لەڕێدەرچوون و لادان دەپارێزن، بەڵام هەندێ بەهاى نوێ سەرهەڵدەدەن دەبێتەهۆى گۆڕانى كۆمەڵایەتى، چونكە بەها كۆنەكان پێداویستییەكانى خەڵك و نوێكارى ژیان دابین ناكات یاخود بەهۆى كاریگەریە شارستانیەتى كۆمەڵگەى دیكە، یاخود و بەهۆى كۆچكردنیش یان كارتێكردنى شارستانییەتى كۆمەڵانى دیكە ئەوا بەهاى نوێ سەرهەڵدەدا و بەها كۆنەكان و هى نوێكان ناتەبا و ناڕێك دەبن و ناتەباییەكەش هاودژیەتى لە رەفتار و هەڵوێست و خوو و رەوشت و گوێڕایەڵى و راستى دابونەریتە كۆمەڵایەتییەكانى دیكەش دەگرێتەوە كە لە ئەنجامدا رەفتارى هاودژ و جۆرەها ناتەبایی كۆمەڵایەتى دێتە كایەوە، زۆر جاران بە (پێكدادانى شارستانیەتى) دەناسرێت. واتە جیاوازى شارستانیەتى كۆمەڵگەیەك لەگەڵ شارستانیەتى كۆمەڵگەیەكى دیكە لە یەكتر جیاواز  و ناگونجاوە.  




7- جیاوازى نێوان واقیع و خواستى تاكەكان: 
    لەوانەیە كەسەكان پێویستیان بە جۆرە ئاستێكى بەرزى گوزەران هەبێت بۆ دابینكردنى پێداویستییەكانیان، كەچى ئەم ئاستە لەبەر هەندێ بارودۆخى كەمدەرامەتى و كەمى داهات بۆیان نالوێ، یان پێداویستى ژیان پێویستى بە بارێكى دارایی رەهایە و كەسەكان ناتوانن پێى رابگەن، بۆیە هەندێ لەوانەى بە بارى نالەبارى پەروەردەیی كۆمەڵایەتى تێدەپەڕن لاواز دەبن و رێگەى نایاسایی و نەشیاو دەگرنەبەر بۆ وەدەستهێنانى نیاز و خواستەكانیان كارى گەندەڵى دەكەن بە رێباز وەك هەوڵدان بۆ دەسكەوتنى سامانى زۆر و دەوڵەمەند بوون، ئەویش لە رێگەى دزى و فرتوفێل و بازرگانیكردن بە مادەى خراپ و هۆشبەر و تێكدانى بارى كۆمەڵایەتى كۆمەڵگە. 

3-	رۆڵى كۆمەڵناسى لە چارەسەركردنى كێشە كۆمەڵایەتییەكان: 

    كۆمەڵناسى بە شێوەیەكى زانستى و واقیعیانە دەڕوانێتە كێشەكان و بە دیاردەیەكى كۆمەڵایەتى گرنگى لێكۆڵینەوەى لە قەڵەم داوە و ئەوەى سەلماندووە كە دەبێت هۆكارى كێشەكان و چۆنیەتى چارەسەركردنى بە شێوەیەكى زانیارییانە دیارى بكرێن.
رۆڵى كۆمەڵناسى لە چارەسەركردنى كێشەكانى كۆمەڵایەتى بەم چەند هەنگاوە دەبێت: 
1-	دەست نیشانكردنى سرووشت و سنوورى كێشەكە و رادەى بڵاوبوونەوەى. 
2-	زانینى هۆكارە جۆراجۆرەكانى كێشەكە.
3-	دەبێ ئەوە رەچاو بكرێ كە كێشەى كۆمەڵایەتى زیاتر لە یەك هۆكارێكى هەیە و هەر هۆكارێكیش هێزى كاریگەرى لە هۆیەكەى دیكە زیاترە.
4-	نابێ كێشەى كۆمەڵایەتى لە چوارچێوەى تێكڕاى كۆمەڵگە داببڕێت، چونكە كێشەكە بەشێكە لە واقیعی كۆمەڵایەتى و هەر كەموكورتییەكى ئەم بونیادە یان گۆڕانكارییەكانى سەرى و كار دەكاتە سەر چۆنیەتى چارەسەركردنەكە. 
5-	بەكارهێنانى شێوازى لێكۆڵینەوەى كۆمەڵناسى كە خۆى لە چاوپێكەوتن و پرسیاركردن لە خەڵكى سەبارەت بە كێشەكە دەنوێنێ. 
6-	توێژەر پاش لێكۆڵینەوەى لە كێشەكە و سرووشت و هۆیەكانى ئامۆژگارى و پێشنیارەكانى دەخاتە بەردەم لێپرسراوانى، ئەوانیش بە رێبازى تایبەتى خۆیان چارەسەرى دەكەن. 

كۆمەڵناسى بە هەموو لقەكانیەوە هەوڵى  چارەسەركردنى كێشە كۆمەڵایەتییەكان دەدات و بایەخى بەم بوارانە داوە: 

أ‌-	بوارى تاوانكارى: 
تاوانزانى هەنگاوى فراوانى بەرەوپێشچوونى بەخۆوە بینیوە و توانیویەتى لە رەفتارى تاوانكار و سرووشتى تاوانكارى بگات و چۆن چارەسەرى بكات، جگە لە دانانى رێبازێك بۆ گەڕاندنەوەى تاوانباران بۆ سەر رێى راست (واتە چۆن تاوانبارێك لە دەزگاى چاكسازیدا) والێَبكات كە ببێتە مرۆڤێكى ئاسایی و بگەڕێتەوە نێو كۆمەڵ). 
ب‌-	 بوارى خزمەتگوزارى كۆمەڵایەتى: 
بریتیە لە لێكۆڵینەوە لە كێشەى ناوچە جیاجیاكان و كێشەكانى لاوان و خێزان و كۆمەڵ و كەسانى بەتەمەن دەكۆڵێَتەوە و پێشنیارى و رێنمایی بۆ چارەكردنیان دەكات، تا كەسەكان لە كۆمەڵدا ببنە تەواوكار و رۆڵى خۆیان لە سیستەمى كۆمەڵایەتیدا ببینن. 

ج- بوارى لادێ:
ئەنپرۆپۆلۆژیاى كۆمەڵایەتى بریتیە لە یەكێكە لە پسپۆڕایەتى كۆمەڵایەتى كە گرنگى و بایەخ بە لێكۆڵینەوەى كۆمەڵانى لادێ دەدات و لە كێشەكانى لادێ و كێشەى بەرووبوومیان دەكۆڵێتەوە و جگە لە چۆنێتى چارەسەركردنى كێشەكانى ئابوورى و كۆمەڵایەتى دانیشتوانى دێهاتەكان دەكۆڵێتەوە. 
د- كۆمەڵناسى لە هەندێ بوارى دیكەى وەك كێشەكانى چاڵاكى پیشەسازى وەكو كێشەى كرێكاران و نیشتەجێكردن و كێشەكانى پەروەردەیی دەكۆڵێتەوە. 

گرنگترین كێشە كۆمەڵایەتییەكان و ڕێگاكانى چارەسەركردنیان: 
لە سەرانسەرى جیهاندا كۆمەڵگە جیاوازەكان رووبەڕووى چەندین كێشە و گیروگرفت دەبنەوە وەك كێشەكانى منداڵ و لەتبوونى خێزان و كێشەى لاوان و پیران و كێشەى كۆچكردن و بێكارى و مەى خواردنەوە و تلیاك كێشان و خۆكوشتن و دەربەدەربوون و تاوانكارى، جگە لە كێشەكانى سرووشتى وەك زەمینلەرزە و لافاو وشكەساڵى لەبەر كەمى باران، بەڵام لێرەدا چەند كێشەیەك دەخەینەڕوو. 

یەكەم: تاوانكارى 
تاوان دەستدرێژییە بۆ سەر یاسا و سەرپێچیكردنە لە مافەكانى تاك و كۆمەڵگە، یاسا سزا بۆ تاوانكاران دەبڕێتەوە، تاوانیش زۆر جۆرى هەیە لەوانە: 
1-	تاوانى كوشتن: یەكێكە لەو تاوانە گەورانەى كە دەرحەق بە كەسێك یان كۆمەڵێ خەڵك ئەنجام دەدرێت. 
2-	تاوانى دارایی: (دزین و گەندەڵى و رفاندن و ساختەكارى لە دراو و تاوانەكانى بازاڕى ڕەش كە بە تاوانى ئابوورى لە قەڵەم دەدرێن و هەندێجار لەم تاوانانەدا كارى توندڕەویش دەكرێت وەك دزین  و رێگرتن و لێدان و شكاندنى دەرگا و پەنجەرە و سووتاندنى دوكانەكان بۆ ئەنجامدانى خراپەكارى. 
3-	تاوانى جنسی (سێكسى): ئەو جۆرە تاوانە واتە دەستدرێژیكردنە سەر رەگەزى مرۆڤـ و پێشێلكردنى مافە تایبەتییەكانى تاكە كەسەكان. هەندێ جار بە رفاندن و زۆرلێكردن ئەنجام دەدرێت و ئەویش دوو جۆرن:
أ‌-	تاوانى تاكەكەسى: كە تەنها كەسێك دەستدرێژى دەكاتە سەر رەگەزى مێیینە یان هاوڕەگەزى خۆى و، بەها رەوشتەكانى كەسێكى دیكە لەكەدار دەكات.
ب‌-	 تاوانى رێك: كۆمەڵێك، یان گروپێك پێى هەڵدەستن و هەریەك لە بەشداربووان لە كارى تاوانەكە رۆڵێكى تایبەتیان  هەیە و هەموویان لەسەر شێوازە جێبەجێكردنەكەى رێك كەوتوونە و ئەمانیش رێبازی تایبەتیان لە تاوانكاری پەیڕەو دەكەن. 
هۆكار و چارەسەرییەكانى تاوانكارى: 
تاوانى زۆر و جۆربەجۆر لە كۆمەڵگەى جیهانەوە بڵاوبۆتەوە وەكو كێشەى مندالأ و لێك هەڵوەشانەوەى خێزان و كۆچ كردن و ئاڵوودەبوون بە مەى و مادە هۆشبەرەكان و خۆكوشتن و پەرتەوازەیی و تاوانكارى 
1-	  بێكارى یەكێكە لە هۆیە گرنگەكان كە تاكەكەس بەرەو تاوان پەلكێش دەكات، چونكە نەبوونى كارو كردەوەیەك كە خۆیانى پێوە خەریك بكەن وا دەكات تاكەكان كاتى دەستبەتاڵیان زۆر بێت و بارى ئابووریان خراپ بێ، بۆیە دەبێت دەرفەت بۆ كاركردن ساز بكرێت. 
2-	رێبازى جۆراوجۆر بۆ بەفیڕۆنەدانى كاتى لاوان دابینبكرێت وەك یانە و پەرتووكخانە، رێكخستنى بەرنامەكانى تەلەفزیۆنى و رادیۆ و پێشكەشكردنى بەرنامەى بەسوود.
3-	دابینكردنى پاسەوانانى چاك بۆ پاراستنى دوكان و ماڵ و موڵكى خەڵكى لە دزین و دانانى پاسەوانى تایبەتى سەرەڕێ تا دەرفەت بە نیاز و خواستى دزین و دەستدرێژییكارى سەر ماڵ و ژیانى خەڵكى نەدرێت. 
4-	بایەخدان بە رێبازى (چاككردنەوەى تاوانباران) واتە پەیڕەوكردنى رێبازى چاكەسازى لە بەندیخانەكاندا بەو شێوەیەى كە تاوانبار فێر بكرێت و رەفتارى خۆى چاك بكات و بەشێوەیەك رابهێنرێ تا ببێتە مرۆڤێكى بە سوود و بە كەڵك بۆ كۆمەڵگە بۆ كۆمەڵگەكەى، دەبێ فێرى جۆرە پیشەیەك بكرێ تا لە دەرەوەى بەندیخانە كار بكات و رەنجى ماندووبوونى خۆى بخوات و كەس ئەشكەنجە و ئازار نەدات و پەنا نەباتە بەر دزى و جەردەیی. 

دووەم : هەڵوەشانەوەى خێزان :
مەبەست لە هەڵوەشانەوەى خێزان تێكچوونى پەیوەندییەكانى نێوان ئەندامانى خێزانە ئەویش بەهۆى مردنى دایك و باوك یان جیابوونەوەیان بەهۆى گیران، یان بەدیل گرتنى باوك و هەندێجار بەهۆى ستەمى دایك و باوكان یان ناتەبایی و ناكۆكى نێوانیان، لە ئەنجامدا ناخۆشى باڵى رەشى دەكێشێتە سەر خێزان و منداڵ لە سۆز و خۆشەویستى بێبەش دەبێ و خۆراك و خواردەمەنى و جلوبەرگى دەست ناكەوێ و ناچار لە سنوورى دەرەوەى خێزان بە دواى پێداویستییەكانى دەگەڕێت، ئەمەشیان بۆى دەبێتە سەرەتاى بەڕەڵابوونى و پەرتەوازە بوونى ئەندامانى خێزانەكە.




چارەسەركردن: 
1-	دەبێ بەر لە پرۆسەى هاوسەگیرى مرۆڤـ لەو كەسە تێبگات كە دەیەوێ هاوسەرگیرى لەگەڵ ئەنجام بدات و لەسەر بناغەیەكى راست و دروست پەیوەندییەكە ببەسترێ بەوەى دەبێ ئاستى ئابوورى و رۆشنبیرى و تەمەن و بیروبۆچۆنیان لەیەك نزیك بێت. 
2-	نابێ مارەیی ئەوەندە زۆر بێ و ژنهێنانەكە پارەیەكى زۆرى تێبچێ و ژن و مێرد قەرزار ببن و ژیانیان لێ تاڵ ببێت تا ماوەیەكى زۆر هەر خەریكى قەرزدانەوە بن. 
3-	دابینكردنى شوێنێك بۆ ژیان و گوزەرانیان (شوێنى نیشتەجێبوون) واتە خانووێك بۆ حەوانەوەیان كە ئەمە ئەركى دەوڵەتە شوێنى حەوانەوە بۆ هاووڵاتیانى دەستەبەر بكات. 
4-	دابینكردنى دەرفەتى كاركردن بۆ تاكەكان لە پێناو بەرزكردنەوەى ئاستى داهاتیان و خۆشگوزەرانى ئەندامانى.
5-	پێویستە دامودەزگاكانى خزمەتگوزارى دیكە بە رۆڵى هاریكارى لەگەڵ خێزان هەڵبستن تا ئەركى سەرشانیان كەم بكەنەوە ئەم دەزگایانەش وەك: 
أ‌-	قوتابخانە: دەبێ لە كێشەكانى قوتابیان و پەیوەندییەكانیان بە خێزان بكۆڵێتەوە.
ب‌-	وەزارەتى كاروبارى كۆمەڵایەتى دەبێ لە بارى خێزانانى لێكهەڵوەشاوە بكۆڵێتەوە و چارەسەرى كێشەكانى لە رێگاى توێژەرەكانەوە بكات.
ج- باخچەى منداڵان دەبێ بە رۆڵى تایبەتى خۆیان هەڵبستن و منداڵان بەوپەڕى سۆزەوە پەروەردە بكەن.
د- دەبێ رێكخراوەكانى ئافرەتان و ژنان رۆڵیان لە رۆشنبیركردنى خێزان هەبێت و كێشەكانیان چارەسەر بكات و رۆڵیان هەبێت لەرۆشنبیركردنی ئافرەت و ژنان.
سێیەم : كۆچكردن:
كۆچكردن دیاردەیەكى كۆمەڵایەتییە و لەناو زۆربەى كۆمەڵگەكان بەرچاو دەكەوێ، بەڵام لە كۆمەڵگەى رۆژهەڵات و دواكەوتوودا زیاتر بەرچاو دەكەوێت،  كۆمەڵان لە ناوچەیەكەوە بۆ ناوچەیەكى دیكە كۆچ دەكەن و كۆچیش دوو جۆرە:. 
1-	كۆچى ناوخۆ: ئەمەیان كۆچى ناوخۆى ناو دەوڵەت و كۆمەڵگەیە لە شوێنێكەوە بۆ شوێنێكى دیكە دەگرێتەوە واتە لە شارێكەوە بۆ شارێكى دیكە، یاخود لە گوندەوە بۆناو شار یان لە هەرێمێكەوە بۆ هەرێمێكى دیكە لە سنوورى یەك دەوڵەت تێناپەڕێت. 
2-	كۆچى دەرەوە: ئەمجۆرە كۆچكردنە لە نێو كۆمەڵگە جۆربەجۆرەكانى مرۆڤایەتى لە كۆنەوە هەیە و بۆتە دیاردەیەكى جیهانى. بریتییە لە كۆچكردن بۆ دەرەوەى سنوورى كۆمەڵگە و وڵات واتە بۆ وڵات و كۆمەڵگەیەكى دیكەیە. 
كۆچكردنى ناوەخۆ چەند هۆكارێكى هەیە:
1-	بارى گوزەرانى خراپ لە گوند و دێهاتەكان و سیستەمى دەرەبەگایەتى زۆردار و ئەشكەنجە و ئازاردانى جووتیار و كرێكاران، جگەلە كەمى دەرفەتى كاركردن لە گوندەكان و زۆرى كار لە شارەكان و خزمەتگوزارى باش وەك شەقامى پان و بەرین و قیڕتاو كراو و قوتابخانە و نەخۆشخانەكان.. ئەمانە هەموو هۆى هاندەرى كۆچكردنن. 
2-	كارەساتە سرووشتییەكان وەك لافاو و بومەلەرزە و نەهاتى بەهۆى كەمى باران كەمى ئاو و نەبوونى كارەبا دەبنە هۆى كۆچكردنى كتوپڕ لە گوندەوە بۆ شار.
3-	زۆر لە جووتیاران گوند جێ دێڵن وكۆچ بۆ لاى كەسوكاریان لە شارەكان دەكەن. 


كاریگەرى كۆچى ناوخۆ:
1-	كۆچكردن بۆ شار دەبێتە مایەى كەمى بەروبوومى كشتوكاڵ لە دێهاتەكان و كەمى داهاتى نەتەوەیی.
2-	ئەوانەى كۆچ بۆ شار دەكەن دووچارى تەنگ و چەڵەمەى جۆراوجۆر دەبن وەك جێگاى خراپ لەبەر گرانى كرێى خانوو و نەبوونى ئاو و كارەبا لەو شوێنەخراپانەى كە تیایدا جێگیر دەبن.
3-	دووچارى بارێكى دەروونى خراپ دەبنەوە، بەهۆى سەختى گونجانیان لەگەڵ كۆمەڵى نێو شار بەهۆى ئەو بەها و دابونەریتانەى هەیانە لەگەڵ شار لە یەك ناچن دەبێتە مایەى ناڕەحەتییان.
4-	دانیشتوانى ناو شارەكان روو لە زۆر بوون دەكات و جۆرە پاڵەپەستۆیەكى دانیشتوان روو دەدات و دەبێتە هۆى كەمى خزمەتگوزاری و خانووبەرە بۆ نیشتەجێ بوون و كەمى شێوازەكانى گەیاندن تەنانەت وزەى كارەبا و ئاویش لە كورتى دەدات. 

چارەسەركردن:
1-	چاككردنى زەویوزارى كشتوكاڵى و دابەشكردنى بەسەر جووتیاران و دابینكرنى ئاوى ئاودێرى و گرنگیدان بە بەرهەمى ناوەخۆیی.
2-	دەستەبەركردنى تۆ و پەینى كیمیاوى و ئامێرى جووت و چاندن بۆ جووتیاران، سەربارى قەرزپێدانیان بۆ گەشەپێدانى بەرهەمى كشتوكاڵى.
3-	دابینكردنى خزمەتگوزارى چاك بۆ دێهاتەكان وەك ئاو و كارەبا و قوتابخانە و نەخۆشخانە و گەیاندن و چاككردنى رێگاوبان. 
4-	دامەزراندنى پیشەسازیی تایبەت بە بەروبوومى كشتوكاڵى لە گوندەكان، جگە لە پیشەسازیی دەستكرد بۆ خەڵكى گوندەكان. 

هۆیەكانى كۆچكردنى دەرەكى: 
1-	خراپی بارى ئابوورى كۆمەڵگە و كەمى دەرامەت و خراپی گوزەران.
2-	نائارامى بارى سیاسی و كۆمەڵایەتى كۆمەڵگە، بەتایبەتى لە كۆمەڵگە دواكەوتووەكان بۆ خۆرزگاركردنى لە بارودۆخى نائارامى و پەشێویی.
3-	چاولێكەرى و لاساییكردنەوە، هەندێ كەس لاسایی خەڵكى دیكە دەكەنەوە بۆ كۆچكردن وەكو چاولێكەرى دراوسێ یان برا یان خزم و كەسوكار.
4-	بۆ مەبەستى خوێندن و بەدەستهێنانى بڕوانامەى بەرزتر. 

چارەسەركردنى كۆچكردنى دەرەكى:
1-	هەوڵدان بۆ دابینكردنى كار و دەرفەتى كاركردن بۆ لاوان.
2-	دابینكردنى خانوو و شوقە بۆ ئەو لاوانەى لە نوێ هاوسەرگیرى دەكەن.
3-	پێدانى پێشینەى هاوسەرگیرى بە رێژەیەكى گونجاو و لێ خۆشبوونیان لەلایەن حكوومەتەوە.
4-	گرنگیدان بە توانا و بەهرەكانى كەسانى بە توانا و داهێنەر.
5-	دامەزراندنى تاكەكان لە دامودەزگا میرییەكان بەپێى پسپۆڕییان و بە مووچەیەكى شیاو كە لەگەڵ بارودۆخى ژیانى بگونجێ بەبێ جیاوازیكردن.


چوارەم : كێشەكانى منداڵ 
زۆربەى زۆرى وڵاتانى جیهان دووچارى كێشەكانى منداڵان دەبنەوە و لە هەموو كێشەكان گرنگتر كێشەى كەمى خۆراك و كەمى دەرمان و بڵاوبوونەوەى نەخۆشى كوشندەیە، بە تایبەتى ئەو نەخۆشییانەى كە دەبنە هۆى كەمهۆشى منداڵان و دواكەوتنى نەشونمایان وەكو ئێسكە نەرمە و تالاسیما، جگە لەو كێشانەى كە لە ئەنجامى هەژارى وهەڵوەشاندنەوەى خێزان وەك بەڕەڵابوون ، وا رێكدەكەوێت هەندێ لە دایكان بەهۆى بارى ژیانیانەوە كاردەكەن و لە پەروەردەى منداڵ كەمتەرخەم دەبن و سۆز و خۆشەویستى بە مندالأ نابەخشن. یاخود بە هەڵە پەروەردەیان دەكەن وەكو بەكارهێنانى توندوتیژى ولێدان و قسەى ناشیرین، ئەمەش كاریگەرى خراپی لەسەر بارى دەروونیان هەیە. 

چارەسەركردن:
كێشەكانى منداڵان كێشەیەكى ئاسان و ساكار نین، چونكە ساڵانى منداڵیەتى تیایدا ناسنامەى مرۆڤـ دەچەسپێنێت و گەر منداڵ سەبارەت بەبارى كۆمەڵایەتى وتەندروستى چاك پەروەردە بكرێت، ئەوا بە هۆشمەندى و ساغ و سەلامەتى لەش و مێشك گەشە دەكات و دەبێتە ئەندامێكى سوودبەخش و چاكى كۆمەڵ، ئەگینا بە پێچەوانەوە مرۆڤێكى كەم عەقل و لەش نەخۆشى لێ هەڵدەكەوێت  و لەوانەشە ببێتە مایەى ئەشكەنجە و ئازاردانى خەڵك و كۆمەڵەكەى، كەواتە كۆمەڵ پێویستى بە گەلێكى خاوەن لەشى بەهێز و هۆشمەند و هۆشیار هەیە.







 بۆیەش دەبێ كێشەكانى منداڵان چارەسەرى بكرێت و ئەم چەند رێگایەش بۆ چارەسەركردنى پەیڕەو دەكرێت:
1-	دەبێ خێزان چاودێرى منداڵەكانى بكات و خواردن و خواردنەوەى چاك و رێگەى پەروەردەى باشیان بۆ دابین بكەن و ئاگادارى بارى تەندروستییان ببن. 
2-	دابینكردنى دەرمانى پێویست و چارەسەركردنیان لە دەزگاكانى تەندروستى وەك نەخۆشخانە و دەزگاكانى دیكەو كوتانی منداڵان دژ بە هەموو نەخۆشییەكان.
3-	ئامادەكردنى خۆراكى باش بۆ منداڵان وەك شیر و سەوزە و میوە و ئەو مادانەى پرۆتینیان تێدایە. 
4-	دامەزراندنى باخچەى منداڵان تا هاریكارى دایكان بكەن لە كارى پەروەردەكردن و فێرى شتەكانى بەر لە قوتابخانە بكرێن.
5-	دەبێ پەروەردەكردن لەقوتابخانە بەپێى نەخشەیەكى دیاریكراو بێ و بایەخ بە لایەنى ژییرایەتى و پەروەردە و بونیادى لەش و شێوازى توندوتیژى لە پەروەردە بدات.



پێنجەم: هەرزەكارى و كێشەكانى :
هەرزەكارى یەكێكە لە قۆناغە زۆر هەستیارەكانى تەمەنى مرۆڤـ كە دواى تەمەنى منداڵى دەست پێ دەكات،  چەندین گۆڕانى جەستەیی و دەروونى لە ژیانى مرۆڤـ روودەدەن، بەپێى بیروڕاى كۆمەڵناسان تەمەنێكى دیاریكراو نییە بۆ هەرزەكارى، بەڵام بە شێوەیەكى گشتی هەر لە تەمەنى (9) ساڵییەوە دەستپێدەكات تا تەمەنى (16) ساڵى، بەڵام هەندێ بیرمەندان بیروڕایان وایە كە لە تەمەنى 12 ساڵییەوە دەستپێدەكات تاوەكو تەمەنى 18 ساڵى، بەڵام مەرج نییە ئەم تەمەنە بۆ هەموو تاك و هەموو كۆمەڵگەیەك شیاو بێت پێوەرێكى سەداسەد بێت، چونكە چەندین هۆكارى جۆربەجۆر كاریگەرییان لەسەر پێگەیشتن و گەشەكردنى بارى دەروونى و جەستەیی مرۆڤـ هەیە، وەكو پلەى گەرمى و بارى ژینگەى خێزان و كۆمەڵگە، لە شوێنە گەرمەكان كچ لە تەمەنى 9 ساڵى هەرزەكارى دەستپێدەكات، بەڵام لە ناوچە ساردەكان لە تەمەنێكى درەنگتر گەشە دەكات.



تایبەتمەندییەكانى هەرزەكارى: 
ئەم تەمەنە چەندین تایبەتمەندى خۆى هەیە وەكو گۆڕان و گەشەكردنى بارى جەستەیی و لەشولار و دەنگ و گۆڕان لە ئەندامانى سێكسى. مرۆڤـ لەم قۆناغەدا راڕا و پەشۆكاو و لەبارێكى دەروونى ناجێگیر دەژى، ئەویش بەهۆى ئەو گۆڕانەى كە بەسەر ژیانى دادێت، سەرەڕۆ و هەوڵى لادان لە بەها و دابە كۆمەڵایەتییەكان دەدات و دژایەتى نەریتە باوەكانى كۆمەڵگە دەكات و لەگەڵ كەسانى دەوروبەرى دەكەوێتە كێبڕكێ و ناڕەزایی دەربڕین، حەز بەدەرچوون لە پێوەرە گشتییەكانى كۆمەڵگە دەكات. 

پێداویستى ئەم قۆناغە: 
ئەم قۆناغە پێویستى بە رێنمایی و ئامۆژگارى لەسەرخۆى دایك و باوكان هەیە و چاودێرى هەڵسوكەوتى تاكەكان بكرێ و هەوڵبدرێ هاوڕێ وبرادەرەكانى بزانرێ و رۆژانە ئاگادارى كار وكردەوە و هەڵسوكەوتەكانى بكرێ، چى دەكا و هاوڕێكانى كێن؟. 
باوك و دایك ببنە دوو هاوڕێى نزیكى منداڵەكانیان، چونكە بەمجۆرە دەتوانرێ متمانە لەلاى یەكتر دروست بكەن وكێشە و گرفتەكانى منداڵەكانیان بزانن، دووریان بخەنەوە لە كارى خراپە و رەفتارى ناڕێك و نەشیاو، بەمەش منداڵەكانیان بە پەروەردەیەكى باش و زانستیانە پەروەردە بكەن... شتە شاراوە و نهێنییەكان بۆ یەكتر باس بكەن و لە یەكتر تێبگەن.
 
شەشەم : ئاڵوودەبوون بە مەى و مادە هۆشبەرەكان ( الادمان على المخدرات):
ئاڵوودە بوون واتە (ڕاهاتن لەسەر ڕەفتارێكى دیاریكراو، كە تاك ناتوانێ بە ئاسانى وازى لێ بێنێ). ئالوودەبوون بە مادە هۆشبەرەكان یەكێكە لەو كێشە بەربڵاوانەى ئەمڕۆى جیهان بایەخێكى زۆرى پێدراوە.

جۆرەكانى ئاڵوودەبوون: 
1-	 ئاڵوودەبوونى هەمیشەیی: 
   وەكو ئاڵوودەبوون بە مادە هۆشبەرەكان كە مەترسیدارترین كێشەیە و زۆربەى كۆمەڵگەى جیهان ڕووبەڕووى بوونەتەوە، لە ئەنجامى ئەم خووە كارەساتێكى گەورە بەسەر كەس و خێزان و كۆمەڵگە دێنێت. كەسى ئاڵوودە بوو تەندروستییەكەى بەرەو خراپى دەچێ و رەفتارى شڵەژا و ناڕەوا دەبێ و خەڵك رەخنەى زۆرى لێ دەگرن  و ناتەبایی ئەندامانى خێزانى دەگرێتەوە و ناكۆكى دەكەوێتە نێوان ژن و مێردەكەى و كەسى سەرخۆش دەسەڵاتى بەسەر ژن و خێزانەكەى نامێنێ، هەندێ جار سەرخۆشان تاوان و دزى دەكەن و تەنانەت لە كوشتنیش درێغى ناكەن. لە هەموو ڕەوشت و ڕەفتارێكى مرۆڤایەتى، بەڵام لە بارەى كۆمەڵگەوە، كۆمەڵگە ئەندامێك لەدەست دەدات كە چالاك و بەتوانابوون كەچى بەهۆى مەى خواردنەوە یاخود بەكارهێنانى مادەى هۆشبەرەوە بوونەتە كەسانى لەكاركەوتووى كۆمەڵایەتى، سەرخۆش یاخود بێهۆش و ڕەفتارەكانیان خراپە و ناتوانن بە كارەكانیان هەڵبستن و كارێكى باش پێشكەش بە كۆمەڵگە بكەن، هەروەها لەوانەیە سەرچاوەى ئازار و نەهامەتى بن بۆ كۆمەڵگە بەهۆى ئەو ڕەفتارانەى لەوانەیە دوژمنكارانە یان ناشیرین بن وەكو دزى و كوشتن. 
2- ئاڵوودەبوونى كاتی: 
   لە ئەنجامى كارەساتێك یاخود گرفتێك یان بە رێكەوت تووش دەبێت و دواتر وازى لێ دێنێت. بەمجۆرە كۆمەڵگە ئەم كەسانەى لە كیس دەچێ و ئەمانە دەبنە بارێكى گرانى سەرشانى كۆمەڵگە و سوودیان بۆ خۆیان و خێزان و كۆمەڵگە نابێت. 
هۆیەكانى ئاڵوودەبوون: 
1-	بێكارى و دەستبەتاڵى پاڵ بە تاكەكانى كۆمەڵگەوە دەنێت خوو بدەنە ئەم رەفتارە نەشیاوە.
2-	هاوڕێى خراپ و لەڕێلادراو كاریگەرى لەسەر كەسەكان دەكات و فێرى خوو رەفتارى خراپى دەكات.
3-	چاولێكەرى كەسانى دەوروبەرى خۆى وەكو باوك یان برا یان كەسێكى نزیك. 
4-	بارى ئابوورى و بوونى سەرمایە و پارەى زۆر تاكەكان بەرەو ئەم رەفتارە دەبات.
5-	بێهێزى بیروباوەڕى ئایینى وا دەكەن لاوان گوێ بە هیچ خراپە و چاكەیەك نەدەن.
6-	بەهەڵە تێگەیشتن لە ئازادى و شكاندنى هەموو پێوەرێكى مرۆڤایەتى لە پێناو حەز و ئارەزووەكان.
7-	 كەسانى ویژدان مردوو بەمەبەستى بازرگانیكردن و خۆ دەوڵەمەندكردن ئەم ماددە بێهۆشكەرانە لەنێو كۆمەڵگە بڵاوبكەنەوە.

چارەسەركردن:
1-	 پێویستە بە رێگاى پزیشكییەوە پشكنین و چارەسەریان بۆ بكرێت و دەرمان  و دەرزى تایبەت بەم مادانە هەبێ. 
2-	 دەستنیشانكردنى هۆكارەكانى ئەم كردارە. 
3-	 چارەسەرى كێشەى دەروونیان بۆ بكرێت.
4-	 چارەسەرى كێشەكانى خێزان و كێشەكانى كاركردن بكرێت بەوەى بۆ سەر كارێكى دیكە و شوێنێكى دیكە بگواسترێتەوە.
5-	 سزاى توند بۆ ئەو كەسانە دابنرێ كە تلیاك و مادەى هۆشبەر دەهێنن و ئەو كەسانەش كە یاریدەیان دەدەن و چاودێری كارەكانیان بكرێت. 
6-	 باجى زۆر بسەپێنرێتە سەر مەى و شوێنەكانى فرۆشتنى مەرج دابنێ لەسەر ئەو كەسانەى دەچن بۆ كڕینى تەمەنیان لە(18) ساڵ كەمتر نەبێت. 
7-	 داخستنى شوێنەكانى مەى خواردنەوە لەكاتێكى زوودا.
حەوتەم – كێشەى كەتنكارى نەوجەوانان: 
كەتنكردن جیایە لەگەڵ كردارى تاوانكارى، تاوانكارى ئەو كەسانە پێى هەڵدەستن كە تەمەنیان نەوجەوانیان تێپەڕاندووە، كەچى كەتنكردى ئەمانە تەمەنیان لە (18) ساڵ تێنەپەڕیوە و هەرچەندە هەمان تاوانى وەك دزى و تاوانەكانى دیكە ئەنجام دەدەن، بەڵام تاوان هەژمار ناكرێت بەڵكو كەتنكردن و زاراوەى تاوانبارى پێ ناگوترێ، بەڵكو بە كەتنكار دادەنرێ، كەتنكار لە داداگاى نەوجەوانان دادگایی دەكرێ دیاردەى كەتنكارى نەوجەوانان دیاردەیەكى ترسناكە و لە منداڵییەوە بەهۆى كێشەكانى خێزان و كۆمەڵ دەستپێدەكات، لەڕێدەرچووان بەهۆى بێسەرپەرشتى و پەرتەوازەیی فێرى دزى و قۆڵبڕى و دەستدرێژیكردنە سەر خەڵكى دیكە دەبن و ژیانى خەڵكى دەخەنە دڵەڕاوكێ و مەترسییەوە و هەندێكیان دەستەیەك بۆ ئەنجامدانى تاوانەكانیان لەگەڵ یەكترى پێكدێنن و كۆمەڵگە ناڕەحەت دەكەن. 
هۆیەكانى كەتنكردن: 
1-	 هۆكارى بایۆلۆژى: هەندێ لە زانایان ئەم رەفتارە وا لێكدەدەنەوە كە پاشماوەى بایۆلۆژییە و تاوانێكى خۆڕسكە، یانیش لە ئەنجامى كەموكورتی مێشك و ناشارەزایی هەندێ كەسانە بە تایبەتى ئەوانەى لە یاسا و رێسایی بنچینەیی كۆمەڵ ناگەن و ناتوانن پەیڕەوى بكەن. 
2-	 هۆكارى دەروونى: هەندێ لە كۆمەڵناسى دیكە دەڵێن ئەم رەفتارە دەگەڕێتەوە بۆ نالەبارى بارى دەروون و گرێى دەروونییەكان كە لە ژیانى هەندێ كەس هەر لە منداڵییەوە و هەندێ جار لە قوتابخانە یان لە خێزان و ژینگەى كۆمەڵایەتى سەرهەڵدەدەن، قوتابی گوێ بۆ ئامۆژگارى شل ناكات و كەمتەرخەمە بەرامبەر رێنماییەكان و حەز لە كارى توندڕەوى دەكات. 
3-	خێزان:  خێزان رۆڵێكى گرنگ لە پەروەردەكردنى منداڵان دەبینێ كە گرنگترین قۆناغى ژیانى مرۆڤە، بۆیە هەر كەموكورتییەكى كارى پەروەردەكردن لە بارەى زانیارى و رێنمایی و بایەخ نەدان بە هەڵسوكەوت و رەفتارى منداڵ و پەیوەندى بە كۆمەڵگەوە، دەبێتە مایەى لاوازى منداڵ لە تێگەیشتنى بڕگە سەرەكییەكانى هەڵسوكەوتى كۆمەڵایەتى و نەزانینى بەها و واتا باڵاكانى. هەروەها رێبازى توندوتیژى و لێدان و داپلۆسین و سووكایەتى دەرهەق بە منداڵ ناسنامەى ئەو منداڵە تێكدەدات و بڕواى بەخۆى و بە كەسانى بەرامبەرى لاواز  دەكات و رێز نە لە خۆى و نە لە كەسانى دیكە دەنێت. تێكچوونى خێزان پەیوەندیەكى هێزى لەگەلأ كەتنكار هەیە، چونكە خێزان و ژیانى نێو خێزان وەك دۆزەخیان لێدێت بەهۆى زۆرى كێشە و ناتەبایی و نەمانى دڵسۆزى لە خێزان دوورەپەرێز دەبن و نەوجەوان لە ماڵەوە دەردەچێت و لە هاوشێوەى خۆى دەگەڕێت و تووشى كارى خراپ دێ. 
4-	بارودۆخى قوتابخانە: قوتابخانە یان خوێندنگا جیهانێكى نوێیە دووەم جێگاى منداڵە پاش خێزان و گەر هاتوو منداڵ لە خێزانەكەیدا بە خۆشى و شادى پەروەردە كرا بێ، دەبێ قوتابخانەش ببێتە تەواوكەرى قۆناغى یەكەم و نەك ببێتە مایەى مەینەت و ئەشكەنجەدانى دەروونى، گەر هاتوو قوتابی لە نێو خێزانەكەشیدا ناڕەحەت بوو ئەوا دەبێ لە قوتابخانە ئەو كەموكورتییەى پڕ بكاتەوە و چارەسەرى بۆ بكات و ببێتە دەزگایەك بۆ ئارامى قوتابی و مایەى بەختەوەرى و ئامۆژگارى. 
5-	ژینگە: زاراوەى (ژینگەى سروشتى) گەر مەبەست لێى زەوى و ئاو و هەوا و ڕووەك بێت كەچى لە هەمان كاتدا بە ماناى شوێنى نیشتەجێ بوون و ئەو ناوچەیە یاخود یاخود ئەو جێگانەى تێیدایە بەكاردێت، هەروەها زاراوەى ژینگەى كۆمەڵایەتى كە مەبەست لە ژینگەى ئەو ناوەندە سرووشتى و كۆمەڵایەتی كە مرۆڤـ تێیدا دەژیت، چونكە لەوانەیە شوێنى گوزەرانى خراپ بێ چ لە بارى تەندروستى و چۆنیەتى جێگەى ژیانى، یان بوونى كارگە و دوكانى پیشەیی لە دەوروبەرى شوێنى گوزەرانەكە، جگە لە بڵاوبوونەوەى شێوەكانى رابواردن وەك سینەما و مەیخانە لە نێو كۆمەڵگەدا. 
ژینگەى كۆمەڵایەتی كارێكى راستەوخۆ دەكاتە سەر پەروەردەكردنى منداڵ، چونكە گەر هاتوو ئەو ناوەندەى كە تییاندا دەژى ناوەندێكى خراپ و خاوەن رەفتار و هەڵسوكەوتى ناشرین بن ئەوا كاریگەرییەكى گرنگ دەكاتە سەر منداڵەكە رەنگدانەوەى بەسەر رەفتار و هەڵسوكەوتەكانى دەبێ.
جا وا هەڵدەكەوێ كە ئەم ناوەندە كۆمەڵایەتییە كەسانى جۆراوجۆرى خاوەن دابونەریت و خووڕەوشتى جیاجیاى تیادا گوزەران دەكات و نەوجەوان هەرچى لەسەر زمانى ئەمان هەیە فێرى دەبێ و رەفتارى كرێكار و خاوەنكار و ئەوانەى شەیداى سینەما و مەیخانەن كارى تیادا دەكەن و لەرێگەى راست لاى دەدەن. 

چارەسەركردن:
لەبەرئەوەى كێشەى كەتنكارى چەندین هۆكارى هەیە، بۆیە لایەنەكانى چارەسەركردنى جۆراوجۆرت، وەك ئەوانەى خوارەوە. 
1-	چارەسەركردنى پزیشكى: گەر هاتوو كەتنكار كەم عەقل و كەمهۆشى بەهۆى كەموكورتى لە دەمارەكانى مێشك یان دووچارى نەخۆشى دەروونى بێت، ئەوا دەبێ پزیشكى پسپۆر لەم بوارە چارەسەرى بكات.
2-	چاودێریكردنى دروستى خێزان: دایكان و باوكان دەبێ ناكۆكى و ناتەباییەكانى نێوان خۆیان بخەنە لایەكەوە لەبەردەم منداڵەكانیاندا، دەمەقاڵى نەكەن و دژایەتى یەكتر نەكەن و بە سووك ناوى یەكتر نەهێنن و پێداویستییەكانى منداڵەكانیان دابین بكەن و كاتى بەفیڕۆچووى بۆ بكەن بە كاتێكى سوودبەخش و هاریكارى قوتابخانە بكەن لە چۆنیەتى پەروەردەكردنیاندا. 
3-	قوتابخانە: تا ڕادەیەكى قوتابخانە دەتوانێ رۆڵى خۆى بگێڕێ لە كەمكردنەوەى دیاردەى كەتنكارى لە ڕێگەى ئەم شێوازانەى خوارەوە:
أ‌-	پەیڕەوكردنى شێوازەكانى پەروەردەی راست و دروست.
ب-كردارى توندوتیژى لەگەڵ قوتابیانى منداڵ پەیڕەو نەكرێت.
ج – جیاوازى نەكردن لە نێوان قوتابیان.
د- ڕێزگرتن لە دەسكەوتیان و پشتگیری كردنیان.
ه- دەستنیشانكردنى ئەو قوتابیانەى كە دووچارى تەنگو چەڵەمەى دەروونى بوونەتەوە لە نێوان خێزانیاندا ناڕەحەت و ناهەموارن و كارى پێویست بۆ چارەكردنى كێشەكە ئەنجام بدەن.
و- دەست نیشان كردنى سەرەتاى كەتنكارى لاى هەندێ لە قوتابیان و بە هاوكارى خێزان هەوڵبدرێت ڕێنمایی بكرێن. 
ز – دیارى كردنى بارى نەخۆشیە جەستەیی و دەروونیەكان بە مەبەستى چارەسەر كردنیان.
 4- جێبەجێكردنى یاساى چاودێریكردنى نەوجەوانان: ئەو یاسایەیە كە بە شێ,ەیەكى ورد دانراوە لەپێناو كردنەوەى دەزگاكانى چاكسازى كۆمەڵایەتى بۆ نەوجەوانانى كرێكار وەردەگرێت و دەخرێتە بەر چاودێرى پاش بڕانەوەى سزا بۆ كەتنكاران تا جارێكى دیكە ببنە ئەندامێكى بەسوود بۆ كۆمەڵگە. 
5- لێكۆڵینەوەى كۆمەڵایەتى: ئەنجامدانى لێكۆڵینەوەى بەردەوام تایبەت بە دیاردەى كەتنكارى ئامۆژگارى و رێنمایی پێشكەش بكەن.
6- بەشدارى رێكخراوە مەدەنییەكان: سەندیكاى ئافرەتان و ژنان و شانبەشانى رێكخراوەكانى قوتابییان و خوێندكاران دەبێ بە تەنگ كێشەكانى قوتابییانەوە ببن و پەیوەندى لەگەڵ خێزانیان ببەستن.

هەشتەم: خۆكوشتن (الانتحار) :
یەكێك لەو دیاردە كۆمەڵایەتییانەى كە ئەمڕۆ لە جیهان و لەناو كۆمەڵگەى ئێمەشدا بەرچاودەكەوێ، دیاردەى خۆكوشتنە.
دیاردەى خۆكوشتن دیاردەیەكى دەروونى – كۆمەڵایەتییە و مرۆڤـ خۆى بڕیار لەسەر كوشتنى خۆى دەدات، ئەم بڕیارەش كارێكى زەحمەت و گرانە و لە ئەنجامى چەندین هۆكارى كۆمەڵایەتى و دەروونى و ئابوورى و بۆچوونى تایبەتەوە پەنا بۆ ئەم كارە دزێوە دەبرێ، خۆكوژى دەرئەنجامى داخرانى دەرگاكانە بە رووى مرۆڤەكان و مرۆڤـ كاتى هەست بە دۆڕانى ژیان و لەدەستدانى بەها جوانەكانی ژیانە، یان لە ئەنجامى ئەو پەڕى بێزاربوونە لە ژیانى خۆى و لاوازى لە بەرامبەر پێشهاتەكانى ژیان و دوارۆژى، بڕیاردان لەسەر خۆكوشتن كارێكى وا ئاسان نییە، ئەگەر پاڵنەر و هۆكارى زۆر مەزنى لە پشتەوە نەبێت، ئەنجام نادرێت، بۆیە مرۆڤـ پێویستە بەرامبەر كێشە و ئاستەنگەكانى ژیان بەهێز بێ و وا بە ئاسانى دانەڕمێ و خۆى نەخاتە ژێر فشارى مەرگەوە.. 
یەكێك لەو هۆكارە سەرەكیانە شكست خواردنى مرۆڤە لە كار و ژیاندا، واتە مرۆڤـ نەتوانێ بە شێوەیەكى تەواو سوود لە هۆشمەندى و تواناكانى خۆى وەربگرێت، بۆیە سەركەوتنى مرۆڤـ هیچ پەیوەندییەكى بە پایەى كۆمەڵایەتى یاخود تواناى دارایی و هەژارى و دەوڵەمەندییەوە نییە، باشترین هۆكار و پاڵنەرى سەركەوتن خودى كەسەكەیە بۆ ئەوەى لە ژیان بەختەوەر و ئاسوودە بێت، وەك لاى هەمووان ئاشكرایە دیاردەى خۆكوشتن بۆتە یەكێك لە كێشە كۆمەڵایەتییە بڵاوەكانى كۆمەڵگە نوێیەكان و زۆربەى چین و توێژەكانى كۆمەڵگە گرتۆتەوە بە تایبەتى لە كۆمەڵگە دواكەوتووەكاندا، یەكێك لەو كۆمەڵگەیانەى كە رووبەڕووى ئەم دیاردە نەشیاو و نامۆیە بۆتەوە كۆمەڵگەى كوردەوارییە، بە تایبەتى زۆرتر لە نێو ئافرەت و كچان بەرچاو دەكەوێ، هەندێك لە ژنان یان كچان بەهۆى گیروگرفتەوە پەنا بۆ ئەم شێوازە نەخوازراوە دەبەن. 

گرنگترین هۆكارەكانى خۆكوشتن: 
1-	تێكچوون و ئاڵۆزبوونى بارى دەروونى و كۆمەڵایەتى كەسەكە، بەهۆى گیروگرفتى ئابوورى و گرانى ژیان و گوزەران.
2-	بێ هیوابوون و رەشبینى بەرامبەر بە ژیان و ئایندە، ئەمەش بەهۆى لاوازى كەسێتى و ناهۆشیارییەوە.
3-	زۆر لێكردن و فشارى كۆمەڵایەتى لەلایەن كەسە نزیكەكانى وەك باوك و برا و خێزان.
4-	بەهاو دابونەریتەكانى كۆمەڵگە كاریگەرى سەرەكى لەسەر كەسەكە هەیە، بەهۆى رەفتار و هەڵسوكەوتى هەڵەوە.
5-	پشتگوێخستنى لەلایەن خێزان و كۆمەڵگە و بە كەم سەیركردنى وا لە كەسەكە دەكات هەست بە نامۆبوون بكات. 

جۆرەكانى خۆكوشتن: 
خۆكوشتن چەندین جۆر و شێوازى تایبەتى هەیە:
1-	خۆكوشتنى بزواندن: ئەمجۆرە خۆكوشتنە بۆ ئەوەیە هەستى دەوروبەرو كەسان نزیكى خۆى ببزوێنێ و كاریگەریان لەسەر بەجێبهێڵێ، وەك خۆسووتاندنى كەسێك لە پێناوى خۆشەویستەكەى كە ئەمەش لێكدانەوەى هەڵە و ناڕاستە. 
2-	خۆكوشتنى نموونەیی (گیانفیدایی): ئەمجۆرە بریتییە لە خۆكوشتنى سەربازێك لە پێناو نیشتمانەكەى یان پێشمەرگەیەك بۆ كوردستان بە ویستى خۆى ئەم گیانفیداكاریە هەڵدەبژێرێ خۆى رادەستى دوژمن ناكات ئەمە جۆرێكە لە خۆكوشتن لە پێناو بیروباوەڕێك. 
3-	خۆكوشتنى ناچارى: كەسێك تووشى داڕمان و بێئومێدى دەبێت وەك ئەو سەرمایەدارەى لەناكاو ئیفلاس دەكات لە داخان خۆى دەكوژێت.
4-	خۆكوشتنى بێئومێدى: واتە ئەو كەسەى لە هەموو ژیان بێئومێد دەبێ دونیاى لەلا رەش دەبێ و ئەم رێگەیە بە باشترین رێگە دەزانێ و هیچ رێگەچارەیەكى دیكە بەدى ناكات. 

چۆنیەتى چارەسەركردن: 
1-	چارەسەركردنى بارى دەروونى كەسەكان لە رێگەى بنكەى تەندروستى و پیسپۆڕانى بوارى دەروونى.
2-	بڵاوكردنەوەى هۆشیارى لە رێگەى بوارەكانى راگەیاندن و رۆژنامە و تەلەفزیۆن و رادیۆ لەمەڕ خراپى بە ئەنجامگەیاندنى ئەمجۆرە كردارە. 
3-	نەهێشتن و كەمكردنەوەى گرفتە دارایی و نیشتەجێكردن و پێداویستییە خێزانییەكان.
4-	گرنگیدان بە لاوان و كەموكورتییەكانى ژیانیان بۆ ئەوەى هەست بە بێئومێدى و نامۆبوون نەكەن. 

پرسیارەكانى بەشى چوارەم

پ1/ بەپێى بیروبۆچوونى زانایان و پێناسەكانیان كێشەى كۆمەڵایەتى دیاریى بكە؟ 
پ2/ كێشەى كۆمەڵایەتى دوو مەرجى هەیە چین؟  
پ3/ رۆڵى كۆمەڵناسى لە چارەسەركردنى كێشەكانى كۆمەڵایەتى؟
پ4/ رێبازەكانى كۆمەڵناسى راڤە بكە لە چارەسەركردنى كارى تاوانكارى بدوێ؟ 
پ5/ لێكهەڵوەشانەوەى خێزان چییە و چۆن چارەسەر دەكرێت؟
پ6/ كۆچكردن كێشەیەكى كۆمەڵایەتییە، جۆرەكانى كۆچكردن چین؟ چارەسەركردنیان ئاماژە پێ بكە؟ 
پ7/ گرنگترین كێشەكانى منداڵ دیارى بكە و چارەسەركردنەكانى دەستنیشان بكە؟ 
پ8/ ئاكامەكانى مادە هۆشبەرەكان و مەى خواردنەوە و چۆنیەتى چارەسەركردنى باس بكە. 
پ9/ لەڕێدەرچوونى لاوان چییە و هۆیەكانى چین؟ 
پ10/ خۆكوشتن دیاردەیەكى دەروونى – كۆمەڵایەتییە، هۆكارەكانى چین؟  

چالاكى: 
(( كێشەیەكى لاوان بكرێتە تەوەر و قوتابییان و مامۆستای بابەت گفتوگۆى لەسەر بكەن)) 