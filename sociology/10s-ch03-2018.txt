
                     بەشى سێیەم

دەزگا كۆمەڵایەتییەكان




دەزگا كۆمەڵایەتییەكان

هەموو كۆمەڵگەیەك بنەمایەكى كۆمەڵایەتى هەیە كە لە چەند دەزگایەكى كۆمەڵایەتى بونیادگەرى پێك هاتووە، ئەو دەزگایانەش مەبەست و ئامانجی خۆیان هەیە وەك دەزگاكانى ئایینى و خێزانى و پەروەردەیی و كۆمەڵایەتى و رامیارى و سەربازى. دەتوانرێ بەم شێوەیە دەزگاكان پێناسە بكرێت: دەزگا كۆمەڵایەتییەكان لە هەندێ رێسا و رێوشوێن و چەسپێنەر پێكهاتوون كە رەوشتى كەسەكان و پەیوەندییە كۆمەڵایەتییەكان لەناو كۆمەڵ یان رێكخراوەكاندا دیارى دەكات وەك خێزان و سوپا و مزگەوت و كارگە و كێڵگە و یانە...تاد. 
هەر دەزگایەكى كۆمەڵایەتى لە چەند رۆڵێكى كۆمەڵایەتى پێكدێت و هەریەكەیان سەبارەت بە پایە و گرنگییان و لێپرسراویەتى سەرشانیان لە یەكترى جودان و هەندێكیان رۆڵى رابەرێتى یان مامناوەندى یان رۆڵى سەرەتایی بە خۆوە دەبینن.. باوك رۆڵى رابەریەتى لە خێزان دەگێڕێت كەچى كوڕە گەورەكانى رۆڵى مامناوەندییان بەردەكەوێ، كوڕە بچووكەكانى رۆلێكى سادە لە خێزان دەبین، ئەمانە هەموویان بە تێكڕا تەواوكەرى یەكترین و هەر رۆڵێك تەواوكەرى ئەویترە چ لە بارەى گرنگییەكان و چ لە بارەى ئەركى سەرشانیان.
هەریەك لەم رۆڵانەى ژیان و مافى كۆمەڵایەتی خۆى هەیە و دەبێ بۆ دابینكردنى دادپەروەرى كۆمەڵایەتى نێو دەزگاكان هاوسەنگى لە نێوان ئەركەكان مافەكانى پەیڕەو بكرێت، چونكە هەموو ئەندامێكى نێودەزگا كۆمەڵایەتییەكان چەند ئەركێكى لەسەرە و لە بەرامبەریشدا پێویستە مافەكانى بۆ دابین بكرێت. لە پێناو بەدیهێنانى ئەم مەبەستە لەم چەند دەزگایانە دەكۆڵینەوە. 


یەكەم: دەزگاى خێزان 
خێزان بریتییە لە بچووكترین دەزگاى كۆمەڵایەتى كە لە چەند كەسێك پێكهاتووە و پەیوەندییەكى كۆمەڵایەتى و رەوشتى و خوێنى و گیانى بەیەكەوەیی بەستاون، هەر ئەم پەیوەندییانەیە كە خێزانى مرۆڤایەتى لە خێزانى ئاژەڵ جیا كردۆتەوە، خێزانى ئاژەڵ هیچ جۆرە دیاردە و مەرجێكى رەوشتییان تێدا نییە و ملكەچن بۆ هەموو جۆرە رەمەك (غریزە) و ئارەزوویەكى بایۆلۆژى سروشتى. جۆرى پەیوەندى نێوانیان زۆر ساكارە، كەچى خێزانى مرۆڤایەتى یاسا و پەیوەندى و رەوشت و نەرێتى پێشكەوتووانەى هەیە كە كۆمەڵگە بڕیارى لەسەر دەدات و باوەڕى پێیەتى.
 ئەم دابونەریت و پەیوەندییەش دەورێكى باڵا دەگێڕێت لە پێشكەوتنى مرۆڤـ و هەموو دەستە و تاقمێكى كۆمەڵگە. هەوڵیش دەدات كە ئەو خواستانە بێنێتە دى كە بە دوایدا وێڵن بەبێ جیاوازى جۆرى چینایەتى و نەتەوایەتییان. مرۆڤـ سرووشتێكى كۆمەڵایەتیی هەیە، چونكە هەمیشە ئارەزووى لەوەیە لەگەڵ كۆمەڵگەدا بژى و ناتوانى بە تەنیا و دوور لە خەڵك هەڵبكات، حەزیشى لەوەیە كە پەیوەندى لەگەڵ هاوجۆرەكانیدا دروست بكات، بەم كارەش دەستە و كۆمەڵى كۆمەڵایەتى جیاواز و بەیەكداچوو پێكدەهێنێت كە سادەترینیان لە شێوەى خێزانە و فروانترینیانیش خۆى لە شێوەى مرۆڤایەتییەكى بەربڵاو و جیاواز دەبینێتەوە. 
خێزان ئیمڕۆ پلە و پایەیەكى دیار و گرنگى لە كۆمەڵگەدا هەیە و بەشێكى بنەڕەتییە لە بوون و قەوارەى كۆمەڵگەى نوێ، بەم جۆرەیش بیروهەست و هۆشى كەسانى كۆمەڵگە فراوان دەبێ و بەرەو پێشكەوتن هەنگاو دەنێ، دواى ئەوەى كە دابى كۆمەڵایەتى پەرەدەسێنێت و گەشە دەكات بەو جۆرەى كە پێویستییەتى، بەرگریشى لێدەكات لەو گیروگرفت و دژوارییانەى كە لە كۆمەڵگەئاڵۆزە بە یەكداچووەكەیدا رووى تێدەكات. 
خێزان بریتییە لە یەكەیەكى كۆمەڵایەتى پتەو لە ناو جەرگەى نەتەوە و كۆمەڵگە دروست بووە، بەڵكو بەو پەڕى بەهێزى پەیوەندیی بە قوتابخانە و پەیمانگە و كارگە و مزگەوت و یانە و دەزگا رامیارى و سەرجەم دەستە و تاقمە كۆمەڵایەتییەكانەوە هەیە، كۆمەڵگەى گەورە بەرپرسیارە بەرامبەر بە خێزان و هەموو جۆرە پەیوەندییەكى نەپساویان لەگەڵدا هەیە. دوو جۆر خێزان هەیە خێزانى بچووك و خێزانى گەورە لە خوارەوە باسیان دەكەین:  

خێزانى بچووك: 
خێزانى بچووك پێكهاتووە لە دایك و باوك و منداڵەكانى لە ماڵێكدا بە یەكەوە دەژین، بە هۆى پێداویستی و بارودۆخى ئابوورى و كۆمەڵایەتى و تەنگژەى نیشتەجێبوون بچووك دەبنەوە ئەمجۆرە خێزانە زۆرتر لە كۆمەڵگەى شارستانى نوێ بەرچاو دەكەوێ. 











خێزانى گەورە: 
ئەم جۆرە خێزانە جگە لە دایك و باوك و منداڵەكان و داپیر و باپیر و منداڵەكان و كەسانى دیكە پێك دێت، ئەم شێوە خێزانەش زیاتر لە كۆمەڵگەى كۆن و كشتوكاڵییەكان بەرچاو دەكەوێ، بەهۆى گرنگى كار و كردەوەكان و شێوازى سادەى گوزەرانیان. 

ئەم خاڵانەى خوارەوەش چەند فەرمانێكن كە خێزان پێشكەشى تاكەكان و كۆمەڵگەى دەكات: 
1-	 دابینكردنى خانووبەرە و شوێنى حەوانەوە بە كەلوپەلى پێویستەوە. 
2-	 پێگەیاندنى منداڵ لەسەر پێگەیاندنێكى كۆمەڵایەتى و ئایینى و رەوشتى و بەهاى پیرۆز و راهاتنیان لەسەر ئەو ئیش و كارانەى كە لە رێگەیەوە خزمەتى كۆمەڵگەى پێدەكەن. 
3-	 بەرگریكردن لە ئەندامەكانى خێزان و پاراستنیان لە هەموو جۆرە مەترسییەكى دەرەوە كە بەرەو روویان دەبێتەوە. 
4-	 رێكخستنى پەیوەندییەكانى ژنهێنان و هاوسەرگیرى تا منداڵان لەدایك ببن، چونكە ئەمانە ئاواتى ئەمڕۆ و سبەى نەتەوەن. 
5-	 راهێنانى ئەندامەكان بە دابونەریت و خووڕەوشت و بەها چاكەكان لە كاتى پەروەردەكردنى منداڵ بۆ ئەوەى كولتوور و شارستانێتى كۆمەڵایەتى نەگۆڕێ و لەناو نەچێت. 
6-	 دەبێ خێزان بە ئەركى ئابوورى رۆڵەكانى خۆى هەڵبستێ و خەرجى رۆژانەیان بۆ دابین بكات، جگە لەوەش خێزان كار بە ئەندامانیان دەسپێرێ تا پێداویستی رۆژانەیان بۆ دابین بكرێت. 
7-	 خێزان و قوتابخانە بە دوو قۆڵى و شانبەشانى یەكتر لە ئەركى پەروەردەیی و فێركارى بەشدارى دەكەن. ئەركى خێزانە منداڵەكانى لە قوتابخانە و خوێندنگا دابنێ و ناویان تۆمار بكات بۆ فێربوونى خوێندن و نووسین، جگە لەوەش پێداویستى فێربوونیان بۆ دابین بكرێت و هانیان بدات بۆ فێربوون. 
8-	 پێویستە ئاگادارى بارى تەندروستى رۆڵەكانى بێت و خۆراك و خواردەمەنى چاكیان بۆ ئامادە بكات تا بارى تەندروستیان لەو پەڕى چاكیدا بێت، ئەویش بە تەرخانكردنى جێگاى چاك و پاك و خاوێن بۆ نەخۆشى ناوماڵ و خزمەتكردنى. 
9-	 پێویستە خێزان كردار و چالاكى چاك  بۆ رۆڵەكانى ئامادە بكات، تا كاتیان بەفیڕۆ نەچێت و فێرى چاكە و كارى باش ببن بەشێوەیەك كە خزمەتى كۆمەڵگەیان پێ بكرێت.
10-	 دەبێ خێزان لە رێگاى زاوزێوە ئەندامى پێویست بۆ كۆمەڵگە دابین بكات، چونكە ئەمانە بەردى بناغەى سەرەكى كۆمەڵن چ لە بارەى بەرهەمهێنان یان پێشكەشكردنى خزمەتگوزارى و بەرگریكردن لە نیشتمان و نەتەوە و پاراستنى خاكەكەى. 

دووەم: دەزگاكانى ئابوورى 
دەزگاى ئابوورى بریتییە لە: (كۆمەڵێ یاسا و رێوشوێن و چەسپێنەر كە رەوشتى كۆمەڵایەتى و پەیوەندییە كۆمەڵایەتییەكانى مرۆڤـ لە رێكخراوە بەرهەمدارى و كارگوزارییەكاندا دیارى دەكات وەك كارگە و كێڵگە و كۆمپانیا و شوێنە بازرگانییەكان و بانك)....تاد. 
دەزگا ئابوورییەكان لە چوار كەرتى سەرەكی پێكدێن كە بریتین لە (كەرتى كشتوكاڵى و كەرتى پیشەسازى و كەرتى بازرگانى و كەرتى كارگوزارى) ئەم كەرتانەش موڵكى كەرتى گشتی یان كەرتى سۆسیالیستى و كەرتى تێكەڵاو و كەرتى تایبەتین. 
دەوڵەت كە خاوەنى كەرتى گشتیی ئابوورییە سەرپەرشتى سەرجەم كەرتەكانى دیكە دەكات و چاودێرى لە چالاكییەكانى ئابوورى دەكات كە لە خزمەتى كۆمەڵدا بێت و ئامانجە سەرەكییەكانى كۆمەڵ بەدی بهێنێت، بەو واتایەى كە دەوڵەت زۆر بایەخ بە قازانج نادات، بەڵكو گرنگى بە دابینكردنى شتومەكى جۆراوجۆر و چاك و نایاب دەدات، لەهەمان كاتیشدا نرخى شتەكان بەپێَى داهاتى هاووڵاتیان بە یەكسانى دیارى دەكات و چاودێرى لە بەرووبووم دەكات تا فڕوفێڵى تێ نەكەوێت پێش ئەوەى بخرێتە نێو بازاڕ سەربارى ئەوەى دەوڵەت كارى هەڵگرتنى كەرستە بە ئەنقەست بەمەبەستى تەماعكارى و قازانجى زیاتر قەدەغە دەكات. 

رەگەزە سەرەكییەكانى كارگەیەك لە دەزگای ئابوورى لەم بەشانە پێكدێت:- 
1-	هەر كارگەیەك چەند بەشێكى جیاجیاى لێ دەبێتەوە و هەریەكە لەم بەشانەش بە جۆرە پیشە و فەرمانێك تایبەتمەندە وەك بەشى بەروبووم و بەشى كڕین و بەشى فرۆشتن و بەشى دارایی و بەشى پڕوپاگەندە و راگەیاندن و بەشى ژمێركارى و بەشى لێكۆڵینەوە..تاد.
      هەرچەندە ئەم بەشانە لەیەك جیاوازن، بەڵام لەكاردا بە تێكڕای تەواوكەرى یەكترین بۆ وەدەستهێنانى بەرهەم و جێبەجێكردنى ئامانجەكانی دەزگاكەیە. 
2-	 هەڵوەشاندنەوەى هەر بەشێك لە بەشەكانى كارگە بۆ نموونە – بەشى بەرهەمهێنان - چەند رۆڵێكى گرنگى هەیە و هەموو رۆڵەكانیش تەواوكارى یەكترین وەك رۆڵى بەڕێوەبەر و رۆڵى یاریدەدەر و رۆڵى ئەندازیار و رۆڵى سەرپەرشتیكار و رۆڵى كرێكار و رۆڵى شارەزا و رۆڵى كرێكاران...تاد. 
3-	 هەریەكە لەم رۆڵانە ئەرك و مافى تایبەتى خۆیان هەیە بۆ نموونە بەڕێوەبەر و ئەندازیار بەپێى یاسا ئەركیان لەسەرە و لە هەمانكاتیشدا مافى دابینكارى و داراییان هەیە دەبێ هاوسەنگى لە نێوان مافەكان و ئەركەكان پەیڕەو بكرێ و نابێ لاسەنگ بێت، بەمجۆرەش دەبێ فەرمانبەر لە كارەكەیدا بە وەفا و دڵسۆز بێ و خۆى بۆ خزمەتكردنى دەزگاكە و جێبەجێكردنى ئامانجەكانى تەرخان بكات، لە هەمانكاتیشدا پێویستە كارگە هەموو مافێكى دارایی و دابینكارى كۆمەڵایەتى بۆ دابین بكات.

ئامانجەكانى دەزگاى ئابوورى: 
1-	زیادكردن و فەراهەمكردنى بەرهەمهێنان وكەرستەى بەرهەمدارى و بەكاربردن كە كۆمەڵگە پێویستى پێیەتى لە بارەى چەندیێتی و جۆرى دیاریكراو. 
2-	دابەشكردنى كەلوپەل بەسەر بازاڕدا بەمەبەستى فرۆشتنیان بە بازرگانەكان تا بگاتە دەستى كڕیار، و دابینكردنى پێداویستییەكان. 
3-	هەوڵدەدات چەند بنچینەیەكى دارایی بەسەر پیشەسازی و كشتوكاڵى ئاڵوگۆڕ و بازرگانیەتى پەیڕەو بكرێت. 
4-	رێكخستن و چاودێریكردنى خزمەتگوزارییەكانى بەپێى پێداویستییەكانى تاكەكەس و كۆمەڵ و دەزگاكان. 
5-	 هەوڵدەدات هاوسەنگى نێوان داهاتى هاووڵاتى و بەهاى كەلوپەل رەچاو بكرێت تا ئاستى گوزەران لاسەنگ نەبێ و تواناى كڕین لەلاى هاووڵاتیان لاواز نەبێ. 
6-	 راهێنانى كارمەند و كارگێڕان لە دەزگاكانى ئابووریدا بەو شێوەیەى كە ئاستى بەرهەمەكە زیاد بكەن و جۆرەكەى چاك بكەن. 
7-	 پاراستنى بەهاى دراوى نیشتمانى بەرامبەر بە نرخ و بەهاى دراوى بیانى، ئەم هاوسەنگیەش لە نێوان داهات و دەرامەت و هاوسەنگى نێوان بەرهەم و وەبەرهێنانى نێوان كڕین و فرۆشتنى كەلوپەل دێتە دى. 
8-	 هەوڵدانى بەردەوام بۆ وەدەستهێنانى بارى ئابوورى و خۆشگوزەرانى هاووڵاتیان لەمیانەى زێدەكردنى بەروبووم و چاككردنى بارى گوزەران و تەرخانكردنى مووچەى پێویست لەگەڵ جێگیركردنى نرخ و بەهاى كەلوپەل. 
9-	 زیادكردنى رێژەى بەرووبوومى ئابوورى جا چ كشتوكاڵ بێت یان پیشەسازى، ئەم ئامانجەش بە بەكارهێنانى ئامێرى تازەى كشتوكاڵ و پیشەسازى دێتەدى. 
10-	 رووبەڕووبوونەوەى كێشەكانى ئابوورى و چارەسەركردنى بێكارى و تەشەنەكردنى گرفتى دارایی و كەمى بوودجە و بێ پارەیی و كێشەى هەڵاوسان و گرانى بازاڕ. 

سێیەم: دەزگا  رامیارییەكان: 
دەزگاى رامیارى بە گرنگترین دەزگاكانى بنەما كۆمەڵایەتییەكان دادەنرێت لە كۆمەڵگەى نوێدا، چونكە بەرپرسیارى چارەسەركردنى كردارى حوكمڕانییە لە كۆمەڵگەدا كە دەبێتە مایەى سەرفرازى و ئاشتى و ئاسوودەیی لە نێو هەموو ئەندامانى كۆمەڵگەدا. 



دەزگا رامیاریش بریتییە لە: 
(كۆمەڵى یاسا و رێسا كە پەیوەندى چۆنیەتى رەفتار و هەڵسوكەوتى تاكە كەسان دیاری دەكات لە سیستەمە رامیارییەكاندا وەك پارت و دەسەڵاتى سیاسی و بەشەكانى دەوڵەت بە هەموو جۆر و پسپۆرییەكانینەوە). 
شایانى باسە دەزگاى رامیارى تەواوكارى دەزگاكانى دیكەیە كە كۆمەڵگەى لێ پێكدێت، وەك دەزگاى ئابوورى و دەزگاى پەروەردەیی و دەزگاى ئایینى. دەتوانرێ بەشەكانى دەزگاى رامیارى شی بكرێنەوە، بەپێى ئەو بەشانەى لێى پێكهاتووە، هەروەها ئەو وەزارەتانەى كە حكوومەت پێكدێنن بۆ نموونە وەك شیكردنەوەى وەزارەتى بەرگرى بۆ چەند لقێك یان چەند بەشێك و شیكردنەوەى لقێكیش بۆ چەند دەورێك و هەر رۆڵێكیش بۆ چەند ئەرك و مافێك شی دەكرێتەوە. كارى ئەم دەزگایە پاراستن و رێگرتنە لە كارى دوژمنكارى دژ بە كۆمەڵگە و نەهێشتنى مەترسی دەرەكى و ناوەخۆیە. 

گرنگترین ئەو فرمانانەش كە دەوڵەت وەك دەزگایەكى رامیارى پێشكەش بە تاك و كۆمەڵگەى دەكات ئەمانەى خوارەوەیە: 
1-	بەرگرییكردن لە وڵات بە بەكارهێنانى هێزى سەربازى چەكدار لە هەر دەستدرێژكارییەكى داگیركاران و پاراستنى شكۆمەندى نیشتمان و هێمنى و ئاسایشى هاووڵاتیان لە هەر دوژمنكارییەكى بەرامبەر .
2-	ئاسایش و ئاسوودەیی ناوخۆ لەئەستۆ دەگرێت، بۆ ئەوەى كەسانى دەروون لاواز و لەڕێدەرچووان ئاسایشى ناوخۆ تێك نەدەن و ئەمكارەش دەزگاكانى ئاسایشى ناوخۆ و دەزگاكانى دادوەرى پێى هەڵدەستن. 
3-	دەزگاى رامیارى خزمەتگوزارى ئابوورى رێكدەخات وەك دابینكردنى كارو رێَكخستنى كارى بەرهەمهێنان و دابەشكردنى بەرهەم و دابینكردنى هاوسەنگى لە نێوان داهاتى هاووڵاتى و نرخى شتومەك و چارەسەركردنى كێشەكانى ئابوورى و بونیادنانى بناغەیەكى بەتینى ئابوورى بۆ هەموو كەرتەكانى ئابوورى و چوست و چالاككردنى بازرگانی ناوخۆ و دەرەوە. 
4-	گرنگیدان بە فەلسەفەى پەروەردەیی و فێركردن لە نێو چینەكانى گەل لە رێگاى دروستكردنى قوتابخانە و زانكۆ و پەیمانگاكان و كردنەوەى خولى زانستى و زانیارى و راهێنانى هونەرى و هاندانى قوتابییان بۆ سوود وەرگرتن لە كتێبخانەكاندا. 
5-	بایەخدان بە بارى تەندروستى تاكەكانى كۆمەڵگە لە رێگەى كردنەوەى نەخۆشخانە و بنكەكانى تەندروستى و دەرمانخانەكان، سەرەڕاى دامەزراندنى كۆلیژى پزیشكایەتى بۆ قەڵاچۆكردنى هەموو جۆرە نەخۆشییە مەترسیدارەكان، هەروەها دابینكردنى پێداویستییەكانى تەندروستى گشتی. 
6-	تەرخانكردنى خزمەتگوزارییەكانى كۆمەڵایەتى بۆ چارەسەركردنى كێشەكانى كۆمەڵایەتى و كۆمەڵ و ئەو كەسانەى رووبەڕووى گرفتی كۆمەڵایەتى دەبنەوە و دۆزینەوەى رێوشوێنى لەبار بۆ گرفتەكانیان. 
7-	پڕكردنەوەى كاتى بەفیڕۆِچووى هاووڵاتیان بە جموجۆڵ و چالاكى بەسوود تا كارى داهێنان و تواناكانیان لە بارەى چالاكییەكاندا گەشە بكات و كەسانى شیاویان لێ دروست بێ و ئەم چالاكییانەش خۆیان لە وەرزش و هونەر و وێژە و زانیارى ...تاد. دەنوێنن. 
8-	نەهێشتنى كارى رەگەزپەرستیی و جیاوازى نەتەوایەتى هاووڵاتیان و پەرچدانەوەى ئەوانەى لایەنگیرى و پشتگیرى ئەم بیروڕایانە دەكەن.
9-	لە پێناو دابینكردنى بارودۆخێكى هاریكارى لە نێوان رۆڵەكانى گەل و دەوڵەت كار دەكات، دابینكردنى كارى خزمەتگوزارى چاك بۆ هاووڵاتیان دێتەدى دەبێ لایەنى كارمەند و كارگێڕان بۆ خزمەتكردنى بەسەركەوتووى بەڕێوەببات و بەرگرى لە پرۆگرامەكانى پەرەپێدان و خزمەتگوزارى و ئاسایش بكات. 
10- دەوڵەت بە رووى شاڵاوى رۆشنبیرى بیانى دەوەستێت كە مەبەست لێیانەوە شێواندنى ناسنامەى هاووڵاتیانە و لاوازكردنى كارى بونیادنان و وەستانى كاروانى ئاوەدانكردنەوەیە، جگە لە نەهێشتنى دابونەریتى كۆمەڵایەتى و شێواندییەتى بۆ ئەوەى كولتوورى نەتەوایەتى لەكەدار و ناشرین بكات. 

چوارەم: دەزگا ئایینییەكان : 
ئایین دیاردەیەكى مرۆڤایەتی گەردوونییە هیچ كام لە كۆمەڵگاكانى لێ بێبەش نەبووە، فەرهەنگى (لاروس)ى سەدەى بیستەم لەوە دواوە كە بیروباوەڕى ئایینى شتێكى هاوبەشە لە نێوان تێكڕاى مرۆڤـ و تەنانەت مرۆڤە بەراییەكانیش لێى بێبەرى نەبوون و خاوەنى بیروڕا و باوەڕى ئایینى تایبەتى خۆیان بوون، بایەخدان بە واتاى خواوەند و ئەو شتانەى كە لە پشت سرووشتەوەن یەكێكە لە بیروباوەڕە جیهانییە زیندووەكان لەلاى مرۆڤـ. 
بەڵام بیروباوەڕى ئایینى خوویەكى دەروونى مرۆڤایەتییە، چونكە بەڵگە لە ئارادایە و سرووشتى مرۆڤیش ئەم راستییە دەسەلمێنێ،  بەم پێیەى ئایین جێگە و داڵدەى مرۆڤایەتییە لە كارەسات و ناخۆشیدا و قەڵایەكى پتەوە كە لە هەموو جۆرە خراپى و ناخۆشى و نەهامەتى و ئارەزوویەكى تایبەتى دەیپارێزێ. سەرەتا و كۆتاییەكەیشى لەوەدا كۆدەبێتەوە كە ئایین پێویستییەكە و مرۆڤایەتى ئێستا و دواڕۆژ ناچارێتى. 



















ئایین چەند رووخسار و خاسیەتێكى تایبەتى هەیە كە دەتوانرێت لەم خاڵانەى خوارەوەدا دیاری بكرێن: 
1-	ئایین كۆمەڵێك باوەڕ و بەهاى پیرۆز و نەریت و رەوشت لەخۆ دەگرێت كە پەیوەندییەكى كاریگەرییان بە بوونەوەر و هێز و مەڵبەندە پیرۆزەكانەوە هەیە. لە رووى سرووشتییەوە لە هەموو ئەو شتانەش باڵاترە كە مرۆڤـ بتوانێت دەستگیرى بكات و بڕیارى لەسەر بدات. 
2-	ئایین كاریگەریەكى دەروونى و كۆمەڵایەتى قووڵى هەیە لە ناو دڵ و دەروونى ئەو كەسانەدا كە باوەڕدارن دەستیشیان بەو شتانەوە گرتووە كە پەیوەندییان بە بەجێهێنانى ئەركە ئایینەوە هەیە. 
3-	ئایین رەوشتى مرۆڤـ دیارى دەكات و نەخشەى ژیانى دەكێشێ و بارى دەروونى پاك  دەكات و كاروبارى تایبەتى و گشتی رێكدەخات. 
4-	ئایین دژ بە زۆردارى و كوێلەیەتى دەوەستێ و لە هەوڵیشدایە كە مرۆڤـ بگەیەنێتە جیهانێكى بەختەوەرى خۆشگوزەرانى و رێز و خۆشەویستى. 
5-	ئایین وا لە باوەڕدار دەكات دەستى بە بەها پیرۆزەكانەوە بگرێت و بەردەوامیش باوەڕى بەو ئایینە هەبێت و لێى لانەدات. 
6-	ئامانج و بەها ئایینییەكان بەلاى كەسانى باوەڕدار بە چەند شتێكى پیرۆزى دروست دەژمێردرێت، جا لەبەر ئەو كارتێكردنەیە دەبێتە مایەى یەكێتى كۆمەڵ و پابەندیەتى بێ سنوورانە بە دابونەریتەكانى ئایین.
كەسێكیش كە باوەڕى بە ئایینەكەى هەبێ ناتوانێ بە راستى پەیڕەوى بكات گەر لە كۆمەڵگەدا گۆشەگیر بێ و تێكەڵى كەسانى تر نەبێت. بەم پێیە دەردەكەوێ كە تێكەڵاوى و گونجان چاكترین رێگەن بۆ تازەكردنەوەى باوەڕ و گشت بەها ئاسمانییەكان كە مرۆڤـ باوەڕى پێیان هەیە، تێكەڵاویی و گونجانى بە كۆمەڵیش لە نێو مزگەوت و مەزارە ئایینییەكان و كڵێسە و شوێنگەكانى ئایینى پەیڕەو دەكرێت، چونكە لەم شوێنانەدا بیروهۆش و ویژدانى باوەڕداران یەك دەروون دەنوێنن و بە یەك بیروباوەڕ و بەها دەبەسترێتەوە، بەم چەشنە ئایین دەبێتە ئامرازێكى پشتگیریكردن و یەكێتى و پشتبەستن بەیەكبەستن لە نێوان تاكە كەسان و كۆمەڵان. 


ئامانجەكانى ئایین:
ئایین چوار ئامانجى بنەڕەتى بەدى دەهێنێت كە بریتین لە: 
1-	روونكردنەوەى ئامانجى دەستە و چینەكان و شیكردنەوەیان لەگەڵ ئاشكراكردنى بناغە و بنەماكانى.
2-	نوێكردنەوە و گەشەپێدانى سۆز و هەستى هاوبەشى لە نێو تاكەكانى كۆمەڵگە لە رێگەى دابونەریتەوە دروست دەكات.
3-	دیاریكردن و چەسپاندنى سەرجەم ئەو بەها پیرۆزانەى كە خەڵك دەستبەردارى نابن.
4-	دیاریكردنى هۆى دابینكارى كۆمەڵایەتى لە رێگەى پاداشتدانەوەى ئەوانەى روو لە كارى چاك دەكەن و سزاى ئەو كەسانەش دەدات كە ئاینیان كارى خراپ و ناپەسەند ئەنجام دەدەن.

فەرمانە كۆمەڵایەتییەكانى ئایین:
ئایین چەند فرمانێكى كۆمەڵایەتى مەزن و پیرۆز بۆ تاكە كەس و كۆمەڵگە بەجێ دەهێنێ، بۆ ئەو كەسانەى كە باوەڕیان پێیەتى هەرچەند كۆمەڵگە لە بوارى زانست و تەكنەلۆژیادا پێشكەوتوو بێت.
چەند فرمانێكى كۆمەڵایەتى هەیە كە دەتوانرێت لەم خاڵانەدا كۆبكرێتەوە:
1-	پاڵپشتى لە رەوشتى پەسەند و چاكەخوازى دەكات و هۆیەكیشە بۆ پتەوبوونى یەكگرتنى كۆمەڵایەتى لە نێوان رۆڵەكانى یەك كۆمەڵگەدا. 
2-	روونكردنەوەى دیاردەكان و شیكردنەوەى ئاڵۆزییەكانى ژیان، ئەویش لە رێگەى بەجێهێنانى كاروبارى ئایینى كە دەبێتە هۆى ئارامى دەروونى مرۆڤـ بە تەواویش هەست بە توانا و غیرەت و كۆششى نەبڕاوەى مرۆڤـ دەكرێت. 
3-	ئایین بەهێزترین هۆى دابینكاریی كۆمەڵایەتییە، چونكە هەر ئایینە كە مرۆڤـ لە كاروفرمانى خراپ و تووندتیژى دوور دەخاتەوە و هانیان دەدات بۆ كاروفرمانى چاكەخوازى و پەسەند كە ئەمیش ئەبێتە مایەى پێشكەوتنى كاروانى كۆمەڵگە لە گشت بوارەكاندا. 
4-	ئایین ئاڵۆزى و هەڵچوونەكانى دەروونى مرۆڤ رێكدەخات و پاكییان دەكاتەوە لە كاتى كە گیروگرفت و تەنگوچەڵەمەیەك بەرەو روویان دێت دەبێتە مایەى بەرزبوونەوەى ورە و تواناى مرۆڤـ . 
5-	ئایین دەبێتە هاتنەكایەى كۆمەڵى بیروڕاى گیانى و رەوشتى و بەهاى سەرجەمیانە، ناوەڕۆكى ئەم بیروباوەڕییانە دەبێتە هۆى یەكگرتنى كۆمەڵگە و نزیكبوونەوە لە ئاژاوە و پەرتەوازەیی و بڵاوى و جیابوونەوە. 
6-	ئایین ئەو پەیوەنییە مرۆڤایەتییانەى كە لە نێوان كەسانى كۆمەڵگەدا هەن پتەوتریان دەكات لە رێگەى ئامۆژگارى و پەیڕەوى و هاندان و نزیكبوونەوە لە كارى چاكە و دووركەوتنەوە لە كردەوەى ناشیرین، بایەخیش دەدات بە رێزگرتنى كردەوەى باش و سزادانى ئەوانەى كە روو لە كارى خراپە دەكەن. 
7-	ئایین لە بەهێزكردنى پایەى خێزان و زاڵبوونى بەسەر هەڵسوكەوت و رەفتارەكانى رۆڵەكانیدا دەورێكى گرنگى هەیە، چونكە ئایین پاڵپشتى دەسەڵاتى باوك و دایك دەكات و هێزى كارتێكردنیشیان بەسەر رۆڵەكانیاندا زیاتر دەكات، گشت ئایینەكان بە تایبەتى ئایینى ئیسلام داواى ئەوە دەكات كە پێویستە رۆڵەكان گوێڕایەڵى باوك و دایكیان بكەن و پەیڕەوى فەرمان و ئامۆژگارییەكانیان بكەن. 



پێنجەم: دەزگا پەروەردەییەكان:
 دەزگاى پەروەردەیی بریتییە لە:  (كۆمەڵێ یاسا و رێسا و فەلسەفەى دیاریكراو سەبارەت بە رەفتار و هەڵسوكەوتى و پەیوەندى پەروەردەیی كە لە رێكخراوە فێركارییەكاندا هەن وەك باخچەى ساوایان و قوتابخانە و پەیمانگەو كۆلیژ و زانكۆكان).
جگە لەوەش بایەخ بە رێكخراوە پەروەردەییەكان و هۆیەكانى بوون و گەشەكردن و قۆناغە مێژووییەكانى گۆڕانیش دەدات كە پێیدا تێپەڕ بووە. 
لێرەشدا كە لەم باسە دەكۆڵینەوە پێویستە ئەو فەلسەفە پەروەردەیی و مەبەستە بیردۆزى و زانستى و رێگا فێركارییانەمان لەیاد نەچێت كە متمانەیان دەكرێتە سەر و ئەو بابەتانەش كە دەخوێندرێن و ئەو پەیوەندییانەى كە بە كۆمەڵگەوە دەیانبەستێ، تا چەند لەگەڵ ئامانجەكانى كۆمەڵگە و ئەو هەلومەرجە سەردەمیانە دەگونجێ كە پرۆسەى فێركردن بەكارى دێنێ.
 








هەروەها سرووشتى ئەو پەیوەندییە پەروەردەیی و كۆمەڵایەتییانەى كە مامۆستا و قوتابی بەیەك دەگەیەنێ. 
ناتوانین بە تەواوى لە دەزگا پەروەردەییەكان تێبگەین ئەگەر تەنیا وەك لێكۆڵینەوەیەكى ئاسایی بەكارمان هێنا و جیامان كردەوە لە مرۆڤـ و كۆمەڵگە، چونكە دەتوانین لە سرووشت بوونى و گرنگی و كاریگەرێتى ئەم دەزگایانە تێبگەین گەر بەسترا بە لایەنەكانى كۆمەڵایەتى و كۆمەڵناسییەوە. 
پەیوەندییەكى بەهێز لە نێوان دەزگا پەروەردەییەكان و كۆمەڵگەدا هەیە ، ئەمیش لە رێگەى دیاریكردنى ئەو ئەرك و فەرمان و بەرپرسیارانە كە كۆمەڵگە پێشكەشى دەزگا پەروەردەییەكان دەكات، دەتوانرێت لە ناوەڕۆك و لایەنە پیشەییە كۆمەڵایەتییەكانى بكۆڵدرێتەوە و لێى تێبگەین، هەروەها دیاریكردنى ئەو ئەرك و فرمان و بەرپرسیارانە كە دەزگا پەروەردەییەكان پێشكەش بە كۆمەڵگەى دەكات.

لەم خاڵانەى خوارەوەش چەند خزمەتگوزارییەك كە كۆمەڵگە پێشكەش بە دەزگا پەروەردەییەكانى دەكات دەخەینەڕوو: 
1-	كۆمەڵگە كەسانى پیشەیی و هونەرى و داهێنەر و بەتوانا دەخاتە دەزگا پەروەردەییەكان وەكو مامۆستا و كادیرى بوارى وانەبێژى و سەرپەرشتیاران بوارى پەروەردە و فێركردن.
2-	كۆمەڵگە لە رێگەى دەوڵەتەوە كە بە گەورەترین دەزگا هاوچەرخەكان دەژمێردرێت سەرپەرشتى پرۆگرامى ئەم دەزگا پەروەردەییانە دەكات و ئەو فەلسەفەیەش دەستنیشان دەكات كە پێویستە پەیڕەو و پاڵپشتى بكرێن و بەدواداچوون بۆ جێبەجێكردنى پڕۆژە و بەرنامەكانى بكات. 
3-	كۆمەڵگە كەلوپەل و پێداویستییە ماددى و نامادییەكان بۆ دەزگا پەروەردەییەكان ئامادە دەكات.
4-	كۆمەڵگە لە رێگەى خێزانەوە قوتابیان لە قوتابخانەكاندا ناونووس دەكات و چاودێرى رەوتى وانە خوێندنیان دەكات و هانیان دەدا كە هەمیشە لە چوونە قوتابخانەدا كەمتەرخەمى نەكەن و پارێزگارى لە كەلوپەلى دەزگا پەروەردەییەكان بكەن. 
5-	كۆمەڵگە لە رێگەى دەوڵەتەوە ئەو ئایدیۆلۆژیا و بیروهزرانە دادەنێت كە دەزگا پەروەردەییەكان پەیڕەوى دەكەن ، چونكە ئەم دەزگایە تەواوكارى دەزگا كۆمەڵایەتییەكانى دیكە دەبێت كە بونیادى كۆمەڵایەتى لێ پێكدێت.

گرنگترین ئامانجەكانى دەزگا پەروەردەییەكان
1-	پەروەردەیەكى بنەڕەتى و سەرەكى بە نەوەى نوێ بدرێ، كەبتوانێ بنووسێ و بخوێنێتەوە و لە كردارى ژمێریارى ئاگادار بێت و كەسێكى نەزان و دواكەوتووى لێ دەرنەچێ.
2-	شارەزایی وەربگرێت لە پەروەردەیەكى ژیارى كە مێشكى فراوانتر بكات و ئاسۆى بیرى گەشتر و رۆشنبیرى فراوانتر بێت. 
3-	هەوڵ دەدات تاكەكان خاوەنى كەسایەتى خۆیان بن و بتوانن لە ژینگەى خۆیاندا بسرەون و بە باشى بحەوێنەوە.
4-	تێرو تەسەلكردنى كەسانى كۆمەڵگە بە شارەزایی و پسپۆڕى زانستى و ئەدەبى و هونەرى كە كۆمەڵگەى نوێ پێویستییان پێى هەیە.
5-	راهێنان و مەشقپێكردنى كەسانى دەزگاكان لەسەر هەموو لایەنە پسپۆری و هونەرییەكان، دیارە ئەو كەسانەیەش پێویستە كە كۆمەڵگە متمانەیان پێ دەكەن بۆ راپەڕاندنى پلان و پرۆژەكان. 
6-	چەسپاندنى گیانى چاكەخوازى و شارەزایی لەلای كەسانى كۆمەڵگە و بەرەنگاربوونەوەى كارى ناپەسەند لە رێگەى پەروەردە و فێركردنەوە. 
7-	رێكخراوە پەروەردەیی و فێركارییەكان سەرچاوەى بنەڕەتى وەبەرهێنانى سامانى ئابووریین، چونكە هەر لە رێگەى ئەم دەزگایانەوە شارەزایی و تواناى پسپۆرى تاكەكانى كۆمەڵگە دروست دەبن و لەدواییدا دەتوانن بەكاربێنن بۆ بیناكردنى كۆمەڵگە و زیادكردنى بەرهەمدارى و كارگوزارى. 













پرسیارەكانى بەشى سێیەم

پ1/ دەزگا كۆمەڵایەتییەكان چییە و جۆرەكانى چین و گرنگیان چییە؟  
پ2/ گرنگترین ئەو فرمانانە روون بكەرەوە كە خێزان پێشكەشى تاكە كەس و كۆمەڵى دەكات.
پ3/ دەزگا ئابوورییەكان چییە و گرنگى بۆ كۆمەڵگە چییە؟ بە نموونە  وەڵامەكەت روون بكەرەوە.
پ4/  ئامانجە بنەڕەتییەكانى رێكخراوى رامیارى بژمێرە؟
پ5/ قۆناغەكانى شیكردنەوەى دەزگا رامیارییەكان چین؟ 
پ6/ گرنگترین ئەو فرمانانە كە دەوڵەت پێشكەشى هاووڵاتیانى دەكات بژمێرە؟ 
پ7/ ئەو رووخسار و خەسڵەتانەى كە ئایین وەك سیستەمێكى گیانى كۆمەڵایەتى دەینوێنێ كامانەن؟ 
پ8/ ئەو ئامانجانە چین كە ئایین بەدی دەهێنێت؟ 
پ9/ گرنگترین ئەو فرمانانەى كە ئایین پێشكەشى كۆمەڵى دەكات بژمێرە؟ 
پ10- دەزگا پەروەردەییەكان چییە و ئەو خزمەتگوزاریانەش كە كۆمەڵگە پێشكەشى ئەم دەزگایەى دەكات چییە؟ 
پ11/ گرنگترین ئامانجەكانى دەزگا پەروەردەییەكان بژمێرە؟

چالاكى وانەى تایبەت: 
   (( لەلایەن مامۆستا و فێرخوازانەوە گفتوگۆ لەسەر یەكێك لەو دەزگا گرنگانە 
       بكرێت))