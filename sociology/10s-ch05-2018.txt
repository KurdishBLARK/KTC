
بەشى پێنجەم

ڕێككارى كۆمەڵایەتى

رێككاریی كۆمەڵایەتى ( الچبگ الاجتماعی)

مەبەست لە (رێككاریى كۆمەڵایەتى) ئەو شێواز و رێبازەیە كە كۆمەڵ پەیڕەوى دەكات تا ئەندامانى ملكەچى ڕێساكانى كۆمەڵایەتى ببن و خۆیانى لەگەڵ بگونجێنن. 
پێناسەیەكى ترى رێككاریى كۆمەڵایەتى واى لێك دەداتەوە كە: ئەو شێوازەیە كە كار لەسەر ڕێكخستنى قەوارەى كۆمەڵایەتى دەكات و دەپارێزێت و هاوسەنگییەكەى لەكاتى هەر گۆڕانێك جێبەجێ دەكات. هەروەها رێككاریى كۆمەڵایەتى بە شێوەیەكى بێ ئاگایی جێبەجێ دەكەین، چونكە ئێمە لەسەرى راهێنراوین و بوونەتە بەشێك لە ئێمە و ئێمەش كە لەدایك دەبین، دەبینین یاساكانى ئەم دابینكارییە پێش ئێمە هەبووە و لە ئەنجامى پەروەردەی خێزان و فێربوون لە كۆمەڵدا شارەزاییمان لێ پەیداكردووە، كەواتە ئێمە بە پێى رێبازى خێزان هەڵسوكەوت دەكەین. پێش چوونە قوتابخانەمان بێئەوەى بیرى لێ بكەینەوە لە رێگادا رێبازەكانى رەوشتى گشتی جێبەجێ دەكەین، وەك چاك و چۆنى لەگەڵ هاوڕێكانماندا دەكەین و پێى دەڵێین (رۆژ باش). 

ئامانجەكانى رێككاریى كۆمەڵایەتى:
ئامانج لە رێككاریى كۆمەڵایەتى ئاراستەكردنى رەفتارى تاكەكانە و رێككارییە سەربارى ئەوەش كاریگەرى هەیە لەسەر تاكە كەسان و كۆمەڵان لەكاتى كارو كردەوەى رۆژانەیان بۆ ئەوەى كە یاسا و دابونەریت و بەهاكانى ئایینى و رەوشتە باوەكان و بنچینەكانى كاركردن و پێڕەوى كۆمەڵایەتى لانەدەن، تاوەكو كەسەكان دەستدرێژى نەكەنە سەر یەكتر جا چ بە ئاخافتن یان بە لێدان یان كوشتن یان دەستدرێژیكردنە سەر كەلوپەل وەك دزیكردن و وێرانكردن، كەواتە رێككاریى كۆمەڵایەتى رێبازێكە كۆمەڵگە بەرگرى لە رێكخراو بوون و بەردەوامى بەها و یاسا و شوێنى پیرۆز و كەلوپەل گشتییەكان دەكات و گیانى تاكە كەسان و ئاسایش و ماڵ و سامانیان دەپارێزێت. 
یەكێ لە رێبازەكانى رێككاریى بڕینەوەى سزایە بۆ ئەوانەى رێى چەوت دەگرنە بەر و پاداشیشە بۆ ئەو كەسانەى دەستوورەكان جێبەجێ دەكەن، رێبازەكانیشى بریتین لە خێزان و دەستوورەكانى و دەوڵەت و یاساكانى و ئایین و سەركردایەتى و داب و رەوشت و رەفتار و راى گشتی، بۆ نموونە ئامۆژگارییە دەزگا كۆمەڵایەتییەكان دەستوورى رەخساوە پەیڕەو تێیدا بریتییە لە دەستوورەكانى رێككاریى. 

ئەرك و فرمانەكانى رێككاریی كۆمەڵایەتى: 
1-	پاراستنى هاوسەنگى ژیانى رۆژانە بە شێوەیەكى رێكوپێك. 
2-	هاوسەنگكردنى بونیادى كۆمەڵایەتى لەمیانەى رێكخستنى پەیوەندییەكان و دانانى بناغە و بنچینەكانى كارو كارتێكردنى نێوان كۆمەڵان و دەزگاكانى كۆمەڵایەتى وەك (خێزان، قوتابخانە، فەرمانگەكانى دارایی و یاسایی، نەخۆشخانەكان، بنكەكانى تەندروستى). 
3-	بەرگریكردن لە پەیڕەوى كۆمەڵایەتى و دەزگاكانى و یاساكانى شوێنە پیرۆزییەكانى و پاراستنى لەو كەسانەى كە رووبەڕووى دەبنەوە یان هەوڵى تێكدانى دەدەن. 
4-	پشتگیریكردنى هەنگاوەكانى هەندێ لەو دەزگا كۆمەڵایەتیانەى كە لە چاو دەزگاكانى تر دواكەوتوون، تا بگەنە ئاستى ئەو دەزگا كۆمەڵایەتییانەى كە لە چاو دەزگاكانى تر دواكەوتوون بە تایبەتى لەكاتى گۆڕانكارى كۆمەڵایەتی كتوپڕ و خێرادا: بۆ نموونە لە كاتى بەرپابوونى شۆڕشە میللییەكانى وەك شۆڕشى فەڕەنسا ساڵى 1789 و شۆڕشى (14)ى تەمموزى ساڵى 1958 لە عێراق كە هەندێ لە دامودەزگاكانى دەوڵەت كاروبارى خۆیان هەر لەسەر رێبازى كۆن بەڕێوەدەبرد، بۆیە دەوڵەت یاساى نوێى دەركرد تا ئەم دامودەزگایانە بەپێى یاسا كار بكەن و پێشكەون و ئەوەى سەرپێچى بكات سزاى بۆ دەبڕێتەوە. 
5-	زاڵبوون بەسەر رەفتارى تاكە كەسان بەو شێوەیەى كە لەگەڵ بەهاو خووڕەوشت و یاساكان و شتە پیرۆزەكانى كۆمەڵایەتى بگونجێ و رێككەوێ.
6-	پاراستنى ژیان و شكۆمەندى هاووڵاتییان هێرشكردنە سەرى، ئەویش لە رێگەى پاراستنى ماڵ و سامانى تاكە كەسان و كۆمەڵ بە گشتی، لەگەڵ پاراستنى دامودەزگاكان و پرۆژەكانى هەمەجۆر و ئامێر و شێوەكانى گەیاندن لە كارى خراپەكارى تێكدان و دزین و تاڵانكردن. 

گرنگى كۆنترۆڵى كۆمەڵایەتی: 
هەموومان هەست بە گرنگى رێككاریى كۆمەڵایەتى دەكەین لە ژیانماندا وەك سیستەمێكى ژیانى كۆمەڵیش دەركى پێدەكەین بەوەى:
1-	رەفتارەكانى نێوان كەسانى نێو كۆمەڵگە رێكدەخات. 
2-	ڕێكخستنى پەیوەندى لە نێوان دەزگاكان بە یەكترییەوە دەگونجێنێ بە شێوەیەك كە كاروبارەكانیان بەیەكدا نەبێ. 
3-	دەستەبەركردنى هێمنى و ئاسودەیی بۆ وەدەستهێنانى بەرهەمى چاك و زۆر.
4-	دەستەبەركردنى بوارى پێشكەوتنى زانیارى و كۆمەڵایەتى تا ببێتە مایەى خۆش و شادى كۆمەڵ. 
شتێكى ئاسایی و سرووشتییە هەریەكە لە ئێمە پێویستى بەم شێوازانەى رێككاریى كۆمەڵایەتى هەیە و دەبێ بڕگەكانى لەگەڵ خۆى و بەرامبەر بە خەڵكى جێبەجێ بكات و بەڕووى لەرێدەرچووان و لەخشتەچووان بوەستێ تا ئەم پەیڕەوە پێشێل نەكەن و پشتگوێى نەخەن، دەبێ ئەوەش بزانین كە سزا دەبێتە بەشى ئەو كەسانەى لەم شێواز و رێبازە لادەدەن و لە كۆمەڵ دادەبڕێن. 
هەر كەسێك سەرپێچى بنچینەكانى دابینكاریی كۆمەڵایەتى بكات دەبێتە هۆى سزادانى، كۆمەڵگەش بە چاوێكى سووكەوە سەیرى دەكات یان دوورى دەخاتەوە لە كۆمەڵگەدا. 

شێوازەكانى رێككاریی كۆمەڵایەتى: 
جاران بە چاوێكى خراپەوە سەیرى رێككارییەكانى كۆمەڵایەتى دەكرا بەوەى بریتییە لە كۆمەڵە بەها و یاسایەك كە بەسەر خەڵكى سەپێندراون، هاووڵاتییان لە ترسى سەپاندنى سزا و لێپچینەوە ملكەچى دەبن، بەڵام پاش لێكۆڵینەوەیەكى قووڵى زانایان بۆ ئەم بابەتە ئەوەیان سەلماند كە خەڵكى زۆر بە ئاسایی رێككارییەكان لە ژیاندا پەیڕەو دەكەن، چونكە بۆتە بەشێك لە ناسنامەیان و لەلایان پەسندە و هەندێكیش پاداشتى دارایی و كۆمەڵایەتى لێیەوە رەچاو دەكەن.
 
ئەوەى شایانى باسە رێككاریى كۆمەڵایەتیش لەسەر دوو بنچینە دامەزراوە: یەكێكیان سزایە و ئەوەى دیكە پاداشتە، لەمەودوا باسى چەند رێبازێكى رێككاریى جۆراوجۆر دەخەینە بەرچاو. 

أ- مەشقكردن و راهاتن: 
ئەم شێوازە بە رێبازێكى چاك دەناسرێ، چونكە لەسەر گوشار و بەرپەرچدانەوە و سزا دانەمەزراوە كە ئەم شێوازە بە شێوازێكى نەگەتیڤ دادەنرێ، چونكە كۆمەڵگە لە رێگەى مەشقكردن و راهاتنەوە هاووڵاتییان فێرى رێككاریى كۆمەڵایەتى دەكات بۆ ئەوەى بیكەن بە بەشێك لە كەسایەتى تاكەكان و لە ژیانى رۆژانەیاندا، رۆژانە بەبێ بیركردنەوەو هەستپێكردنى جێبەجێى دەكەین، بەمەش كۆمەڵگە رێككاریى ناوخۆ پێك دێنێت كە ئەمانە دیارترین لایەنە باشەكانیەتى: 
1-	خەڵكى هەر لە خۆیانەوە بەبێ بیركردنەوە و بە ئاسانى جێبەجێى دەكەن نەك لەترسى سزادان یان دەسەڵات، بەڵكو بە رەزامەندى خۆى و خۆشەویستى بۆ رێساكانى كۆمەڵایەتى ملكەچى دەبێت، ئەمەش چاكترین جۆرى رێككارییە. 
2-	جۆرە گونجانێك لە نێوان خەڵك و تاكەكەس و كۆمەڵاندا دێنێتە كایەوە و جۆرە گونجاندنێك لە شێوازى چالاكییە كۆمەڵایەتییەكانەوە دروست دەكات. 
3-	ئەركى سەرشانى كۆمەڵگە سووك دەكات و دەبێتە هۆى كەمكردنەوەى ئەو ئەركەى كە بۆ چاودێرى لەرێدەرچووان تەرخانى دەكات، جگە لەو بڕە پارەیەى كە بۆ دامودەزگاكانى چاودێرى دادوەرى وەك دەزگاكانى پۆلیس و دادگا و بەندیخانەكان تەرخان دەكرێت كەم دەبێتەوە. 

ئەو رێگایانەى كە كۆمەڵگە بۆ كارى مەشق و راهێنان پەناى دەباتە بەر ئەمانەن:
1-	پێگەیاندنى كۆمەڵایەتی:
    ئەو شێوازە پەروەردەكردنە خێزانییە دەگرێتەوە كە لە رێگایەوە رۆڵەكانى كۆمەڵگە ئاراستە دەكرێن و فێردەبن و رادەهێنرێن و بەهۆى هاندانى خێزانەوە بەهاكانى كۆمەڵ و رەفتار و ئایینى كۆمەڵ و خووڕەوشتى چاك پەسەند دەكەن و لەكارى ناڕەوایە دوور دەكەونەوە و پەیڕەوى كارە پەسەند و بەجێیەكانى نێو شارستانییەتى كۆمەڵ دەكەن و قۆناغەكانى پەروەردەكردنى بە درێژایی ژیان لە قۆناغى قوتابخانە و زانكۆ و بوارەكانى دیكەى ژیان درێژەى بۆ هەیە. 








2-	فێركردن:
    فێركردن لە قوتابخانە و خوێندنگە و پەیمانگە و لە زانكۆكاندا بە رێبازێكى چاكى فێركردنى دابونەریت و یاساكان و بنچینەكانى كارتێكردن دادەنرێت و بە هۆیەوە قوتابییان لە میانەى قۆناغەكان خوێندن فێرى بڕگە سەرەكییەكانى رێككاریى دەبن و پێى رادێن. 
3-	پاداشت:
     منداڵ یان مرۆڤێكى گەورە، گەر هاتوو لە نێو كۆمەڵ یان لەناو خێزان یان لە شوێنى كاركردنى پابەند بوو بە خووڕەوشتى چاك و رەفتارى باش، ئەوا دەبێتە مایەى رێزلێنانى كۆمەڵ و پلە و پایەى چاكى بۆ دابین دەكرێت یان هەندێ جار پارەى وەك پاداشتێك بۆ پێشكەش دەكرێت تا بۆ بەردەوام بوون لەسەر ئەم رەوت و رێبازە بەردەوام بێت. 

4-	بیروباوەڕەكان:
     بیروباوەڕ چەندین بنەما و بابەتى رەواى یاسایی و شتە بەهادارەكانى نێو كۆمەڵ دەگرێتەوە و هەموو ئەم لایەنانەش پیرۆزدار دەبن، چونكە بە بەها پیرۆزەكانەوە بەستراونەتەوە ئەمە لەلایەكەوە و لەلایەكى دیكەوە خەڵكى بە پەیوەندییەكى سۆزداریەتى بە ئایین و بیروباوەڕە پیرۆزەكانیان بەستراونەتەوە، بۆیەش هەر شتێكى كۆمەڵایەتى لەناخیاندا هەبێت لەلایان خۆشەویستە و بە گرنگى جێبەجێى دەكەن.
5-	بڕواپێهێنان:

كۆمەڵگە لە رێگاى لێكۆڵێنەوە و گفتوگۆكردن لەسەر بنچینەكانى رێككاریى كۆمەڵ رەزامەندى هاووڵاتیانى بەدەست دێنێ بەوەى كە ئەمانە بە كەڵكن و لە بەرژەوەندى كۆمەڵدان. 

6-	چاولێكەرى و لاساییكردنەوە:
خەڵكى وا راهاتوون ئەو رەفتارانە دووپاتكەنەوە كە باوك و دایك یان مامۆستایان و خەڵكى دیكە لێى فێربوونە، ئەم رەفتارە جۆرە چاولێكەرییە بە تایبەتى كاتێ كە بە هەمان رێگا دووبارە دەبێتەوە و خەڵكى بەم شێوەیەش لاسایی دەكەنەوە.

ب- گوشار و بەرپەرچدانەوە: 
ئەمجۆرە كردارە بە رێبازێكى چاك و لەبار دانانرێ، هەرچەندە ئەم وەسفە ماناى هەڵە یان خراپێتى ناگەیەنێ، چونكە رێككاریى كۆمەڵایەتى لە بنەڕەتدا پشت بە دوو بنەماى سەرەكى دەبەستێت كە بریتیین لە پاداشت و سزا، هەركاتێ كە رێبازى مەشق و راهاتن لەگەڵ كەسێك سوودى نەبوو، ئەوا كۆمەڵ بە توندى بەرەنگارى دەبێتەوە و لێناگەڕێ زەرەر و زیان بە كۆمەڵگە بگەێنێ و ناوبراو قەدەغە بكات و دەستدرێژى بكاتە سەر یاسا و پێشێلى بكەن و هەڕەشە لە ژیانى و لە شكۆمەندى كەسان و ماڵ و سامانیان بكەن بۆ ئەوەى پەلامارى دەزگاكانى كۆمەڵگە و پەیڕِەو و بەها پیرۆزەكانى نەدەن. 
لەمجۆرە رێككارییانەدا كۆمەڵگە هێز و سزا بەكاردەهێنێ بە (رێككاریى دەرەكى) ناودەبرێت گەر هاتوو لەگەڵ رێككاریى ناوەكى بەراورد بكرێت، وەك چۆن ئاماژەمان بۆ كرد بەوەى كە گوشار لە كۆمەڵگە یان لە دەسەڵاتەوە یان لەلایەن هۆز و دەوڵەتەوە دەخرێتە سەر تاكە كەسان لە ترسى سزادان و لە رێ لانادەن. 

جۆرەكانى گوشار و بەرپەرچدانەوە:
1-	رێبازى توندوتیژى: 
     لەم جۆرە رێبازەدا سزاى جەستەیی بە لێدان و سزاى بەندیخانە یاخود سزاى لە سێدارەدانى بۆ تاوانبار دەبڕێتەوە. 
2-	رێبازى نا توندوتیژى: 
     ئەمجۆرە لێكدابڕاندنى كۆمەڵایەتى دەگرێتەوە و كۆمەڵ خۆى لە كەسى خراپەكار دادەبڕێ و سەرزەنشتى دەكەن و بە چاوێكى سووك و كەمەوە سەیرى دەكەن، پاداشتى دارایی لێدەبڕن و سزاى كاركردنى بەسەر دەسەپێنن و كرێی پێ نادەن هاریكارى ناكەین. 

هۆیەكانى رێككاریى كۆمەڵایەتى: 
ئەو شێوازانەى كە بە هۆیەوە كۆمەڵگە رەفتارى هاووڵاتییانى بەپێى یاسا و بەها پیرۆزەكان و بنچینەكانى رەفتارى رەوا دەگونجێنێ و دەتوانێ پەیوەندى و چالاكییەكانى كۆمەڵان و پەیڕەوەكانى كۆمەڵایەتى رێكبخات. هۆكارەكانیش ئەمانەن: 
یەكەم: خێزان 
خێزان لەم ڕێگەیانەوە ڕۆلى لە كۆنترۆڵى كۆمەڵایەتیدا هەیە:
1- یەكەم قوتابخانەیە بۆ فێربوون:
      یەكەم كۆمەڵى بەراییە، پەیوەندییەكانى نێوان ئەندامانى خێزان پەیوەندییەكى سرووشتى و ئاساییە نەك دەستكرد، دڵسۆزى و هاوكارى و بڕوا بەیەكتر بوون لە نێوان ئەندامانى باڵى بەسەر پەیوەندییەكان دەپۆشێ، خێزان بە قوتابخانەى یەكەمى پەروەردە و فێركردن دادەنرێ، تیایدا تاكەكەس فێرى بنچینەكانى رێككاریى رەفتارەكان دەبن و بە دڵێكى فراوان ئەندامانى خێزان گوێڕایەڵى بۆ ئامۆژگارى و رێنماییەكان دەكەن، چونكە ئەمانە بە یەكەم خانەى كۆمەڵایەتى دادەنرێن لە نێو كۆمەڵگە و لێك نزیكن. 


2-فێركردنى چەمكى كۆنترۆڵى شێواز و هێماكانى:
منداڵ لە خێزانەكەیدا بەهۆى پەروەردەكردن و راهێنان فێرى جۆرەكانى رێككاریى و بنەماكانى دەبێت و لەم فێربوونەش پشت بە هەردوو بنچینە سەرەكییەكە كە (سزا)و(پاداشت)ە، دەبەستێت. 
گەرهاتوو منداڵ كارى چاك و رەفتارى چاك و راست و رەوان ئەنجام بدات، ئەوە دیارى و پاداشتى پێشكەش دەكرێ، ئەگەر هاتوو لەسەر رێوشوێنى خێزان نەڕۆیشت ئەوا دووچارى سزا و لێپرسینەوە دەبێت و هەڕەشە و گوڕەشەى لێ دەكرێت. 

3-	فێركردنى چەمكى بەئەندامبوون لە كۆمەڵگەدا: 
مرۆڤـ بەبێ ئەوەى ببێ بە یەكێك لە ئەندامانى كۆمەڵگە ئەوا ناتوانێ لە ماناى رێككاریى بگات و ملكەچى بەهاكانى كۆمەڵایەتى و بنچینەكانى رەفتار و یاساكان بێت، لە سەرەتادا مرۆڤـ لە نێو خێزانەكەیدا هەست بە ئەندامیەتى خۆى دەكات و دوابەدواى ئەوەش لەوە دەگات كە خێزانەكەى بەشێكى بچووكە لە كۆمەڵگەیەكى گەورە و فراوان  و پابەندە بە یاسا و بەهاكانى و هەمووان گوێڕایەڵى بۆ بنچینەكانى دەكەن، كەواتە ئەویش ئەندامێكە لەو كۆمەڵگەیە. 

4-	مەشق كردن لەسەر بیرۆكەى هاوكارى كردن:
          خێزان منداڵەكان فێر دەكات چۆن هەستى هاوكارى لەلا دروست بكات و چۆنیش یارمەتى ئەندامانى خێزانەكەى بدات، لە بەڕێوەبردنى بارى ژیانیان و كاروبارى ناو ماڵى پێ دەسپێرن، ئەوساتە باش لە كارى هاریكارى حاڵى دەبێ، ئەمەشیان بۆ ژیانى كۆمەڵایەتى و بۆ كاركردن زۆر گرنگە و یارمەتى دەدات تا باش لە چەمكەكانى رێككاریى كۆمەڵایەتى  بگات و ملكەچى بۆ بكات. 


5-	فێركردنى بیروباوەڕەكان:
          مرۆڤـ لە رێگەى خێزانەوە فێرى بیروباوەڕەكانى نێو كۆمەڵگە دەبێت، كە بەبنچینەیەكى گرنگى رێككاریى كۆمەڵایەتى دادەنرێت، وەك یاساكان و دادوەریەتى و رەفتار و چۆنیەتى مامەڵەكردن و پەند و خووڕەوشتەكانى ناو كۆمەڵگە.
6-	فێركردنى بەها و نەریتەكان:
         بەها و دابونەریتەكانى كۆمەڵگە بنەڕەتى رێككاریى كۆمەڵایەتى دەبێت، خێزان یەكەم دەستەیە كە مرۆڤـ فێرى ئەم بەها و دابونەریتانە دەكات كە كۆمەڵانى خەڵك پەیڕەوى دەكەن و جێبەجێى دەكەن، نابێ لێى لابدەن. 

7-	خێزان پەیوەستى نێوان كەس و كۆمەڵگەیە:
          خێزان بەكارى گەیاندنى یاساكان و بیروباوەڕەكانى كۆمەڵ هەڵدەستێ و رێنمایی پەیوەستبوون بە كۆمەڵگە لەلایان بەهێز دەكات، ئەركى (ئەندامانى خێزان) دەگرێتە ئەستۆ و لێپرسراوە بەرامبەر بە راهێنان و فێركردنیان، خێزان هەڵدەستێ بە ناردنى ئەندامانى بۆ قوتابخانە و رێنماییە رەسمى و یاساكان جێبەجێ دەكات و دامودەزگاكانى كۆمەڵایەتى بەسەر دەكاتەوە. 
دووەم: دەوڵەت
رێكخراوێكى كۆمەڵایەتییە و خاوەنى بەرزترین پلەى دەسەڵاتە كە دەتوانێ دەسەڵات بەسەر هەموو ئەندامانى كۆمەڵگە بسەپێنێ. بنەما سەرەكییەكانى دەوڵەت ئەمانەن:

1- گەل .
2- خاك.
3- دەسەڵات.   

دەوڵەت كەسێكى مەعنەوى یان یاساییە كە بریتییە لە بە یاساییبوونى گەلێك لە گەلان لەسەر خاكێك، بە مانایەكى دیكە دەربڕینێكى یاساییە بۆ بوونى گەلێك لە گەلان لەسەر زەوى كە تایبەتمەندى خۆى و دەسەڵاتێكى تایبەتى هەیە. 
دەوڵەت دەسەڵاتداریەتى لە رێگاى ئەندامەكانییەوە (ئەندامى حكوومەت) كە رەگەزى هێزە وەكو هێزى دەستوور و یاسا و دەزگاكانى راپەڕاندنەوە جێبەجێ دەكات. 

دەوڵەت هۆكارێكى رێككارییە:

دەوڵەت بە هۆكارێكى رێككاریى دادەنرێت و بەم ڕێگایانەى خوارەوە:
1-	دەوڵەت لە سەرانسەرى جیهاندا و لە نێو كۆمەڵگەكاندا مافى فشارى هەیە بۆ جێبەجێكردنى یاساكان.
2-	دەوڵەت سەرپەرشتى جێبەجێكردنى یاساكانى لە دامودەزگاكانى پەروەردە و دارایی و تەندروستى و هەموو دەزگاكانى دیكە دەكات. 
3-	دەوڵەت یاساكان دادەڕێژێت و هەمواریان دەكات. 
4-	دەوڵەت دەتوانێ خێزان وەك هۆكارێكى جێبەجێكردنى رێككاریى بەكاربینێ بۆ ئەم مەبەستە بەجێگەیاندنى رێنماییەكان و یاساكانى قوتابخانە و دەزگاكانى دیكە بەكاردێنێ، هەروەها لە كاتى پێویست هێزەكانى پۆلیس دەخاتە كار. 
5-	دەوڵەت ئاسایش و ئارامى دەپارێزێ و بەرپەرچى ئەوانە دەداتەوە كە ژیانى هاووڵاتییان و ماڵ و سامانیان و شكۆمەندییان دەخەنە مەترسییەوە. 
6-	دەوڵەت پارێزگارى لە شوێنە پیرۆزەكانى كۆمەڵگە و دەزگا و شوێنەوارە ئایینییەكان دەكات. 
7-	دەوڵەت هەندێ لە كەموكوڕییەكانى ناو كۆمەڵگە پڕ دەكاتەوە، وەكو رێكخستنى كارى هاتوچۆكردن كە بۆ یەكەم جار وەك سیستەمێك بەكار دەهێنرێت، هەرواش سەبارەت بە سیستەمى رێنمایی و بڵاوكردنەوەش. 
8-	دەوڵەت لەكاتى تەنگ و چەڵەمە و بارى نالەبارى كتوپڕى وەك لافاو یان زەمینلەرزە و شەڕ و بڵاوبوونەوەى نەخۆشى كوشندە ئەوا یاساى نوێ و رێنمایی نوێ دەردەكات تا خەڵكى بۆ بەرژەوەندى خۆیان كارى پێی بكەن.

سێیەم: ئایین :
ئایین لە گرنگترین هۆیەكانى ڕێككاریە لە كۆمەڵگەدا سەرچاوەى داد و دادوەرى یاسا و كار و رەفتارى چاكە و راستى و راستگۆیى و كارى راستەقینە و خووڕەوشتى چاك دابین دەكات و خەڵكى لە دەستدرێژى سەر یەكترى و ماڵ و سامانیان دەپارێزێت.. ئایین بە گرنگترین شێواز لە شێوازەكانى دابینكاریی نێو كۆمەڵگەكان دەژمێردرێت، ئایین رێنمایی پاداشتى چاك لە دونیا و لە دوارۆژدا بۆ كارى چاك و راست و رەوان دەكات، ئاگاداریەكە سەبارەت بە رەفتارى خراپە لەم دونیایە و لە دونیاى دیكەدا بەوەى كە سزا دەبێتە بەشى ئەو كەسانەى كارى خراپە ئەنجام دەدەن و هەمیشە هەڕەشە لە خراپە و خراپەكارى دەكات و كارى راستەقینە پەسەند و پەیڕەو دەكات، هەروەها سزا و پاداشت دەستنیشان دەكات ئەمانیش بنچینەى سەرەكى كارى دابینكاریین. 
پیرۆزیەتى ئایین لەوەدایە كە سەرچاوەكەى خواى گەورەیە و هێزێكى توانادارى ئەوتۆى رێككاریى پێدەبەخشێ و خەڵكى بە دڵسۆزییەوە ملكەچى رێنماییەكانى دەبن تا خواى گەورە لێیان رازى بێت، بەم چەشنەش شێوازەكانى رێككاریى لە نێو كۆمەڵگەدا دێتەدى. 


چوارەم: ئایدۆلۆژیەت (بیروڕا) :
ئایدۆلۆژییەت وشەیەكى لاتینییە و لە دوو بڕگە پێكدێت (Ideo) ماناى بیر و (Logy) ماناى زانست دەگەیەنێت كە واتاى هزر و بیر دەگەیەنێ، كۆمەڵان و تاكە كەسەكان هەردەم حەز دەكەن بزانن سرووشتى بوون و ماناكەى چییە و پەردە لەسەر نهێنییەكانى لابدەن و لە ماناى ژین بگەن و ئامانجەكانى چاكى ژیان بزانن و چاكترین رێگا بۆ وەدیهێنانى ئەم ئامانجانە چین؟ هەروەها دەیانەوێ رێبازە باڵاكانى كارتێكردن و هۆى بوونى مرۆڤـ بزانن، بەم پێیە هەر كۆمەڵێك بیروبۆچوونى خۆى دەرهەق بە گێتى و گەردوون و بە كۆمەڵ و رێبازە چاكەكانى ژیانى كۆمەڵایەتى هەیە ئەمەشیان بە (Ideology) ئایدۆلۆژییەت ناوى دەبەن لە وشەى idea ى واتە بیر وەرگیراوە و شێوازى ئایدۆلۆژى چەندین بیروباوەڕى سیستەمەكانى ژیان و كارتێكردنەكان دەگرێتەوە، كەچى ئایدۆلۆژییەكانى رامیارى بوونەتە بنەڕەت بۆ دامەزراندنى دەوڵەت و یاساكان و فەلسەفەى سیاسی وەك سەرچاوەیەكى یاساكان و رێككاریى و رەوشتى گشتی كۆمەڵگەكان.
بۆ ئەوەى شێوازى ئایدۆلۆژى ببێتە رێبازێكى سەركەوتووى رێككاریى ، پێویستە شێوەى تەواوى هەبێ نەك شێوەیەكى بەشەكى یان دابڕاو، تاكو لایەنەكانى ژیان و دواڕۆژ نیشانبدات، بەڵكو دەبێ وێنەى دواڕۆژ بە جوانى و ئاسانى بۆ خەڵكى بەدەر بخات و ئەوە بسەلمێنێ كە جێبەجێ دەكرێت. 

ئایدۆلۆژیا هۆكارێكى رێككارییە:
دەتوانرێ لەم خاڵانەى خوارەوە پوخت بكرێ:
1-	كاتێ كە ئایدۆلۆژى دەبێتە بیروباوەڕى رامیارى و سەرچاوەى رژێمى دەوڵەت ئەوا لە رێگاى ناساندنى پەیڕەوى كۆمەڵایەتى و رامیارى و دەستنیشانكردنى فەلسەفەكەى دەبێتە رێبازێكى دابینكاریی. 
2-	هۆكارێكە بۆ ئەوەى كۆمەڵ و تاكەكان بە یەك ببەستێتەوە و كاروباریان سەبارەت بە ئەركەكان و دەسەڵات و جموجۆڵیان لەناو كۆمەڵگەدا رێكدەخات.
3-	لە قۆناغى خەباتگێڕیدا بۆ سەركەوتنى ئایدۆلۆژى و دامەزراندنى سیستەمێكى نوێ، ئەوا كەسانى لایەنگیر  وزۆر لە كەسانى دیكە ملكەچى فەرمانەكانى رابەرانى بزووتنەوەكە دەبن و قوربانى بە گیان خۆیان دەدەن لە پێناوى ئایدۆلۆژیەكە و فەرمانى رابەرانیان بەجێ دێنن. 
4-	ئایدۆلۆژییەت یەكگرتنى كۆمەڵگە نوێ دەكاتەوە لە رێگەى نوێكردنەوەى خۆی لە بۆنەكانى نیشتمانییەكاندا.
5-	 ئایدۆلۆژیا یارمەتى یەكێتى و یەكگرتنى كۆمەڵایەتى دەدات دەرئەنجامێكە بۆ كۆبوونەوەى خەڵك لە چواردەورى دروشم و راگەیاندنەكانى.

پێنجەم: سەركردایەتى :
سەركردایەتى: پێویستییەكى كۆمەڵایەتییە بۆ هەموو كۆمەڵگەیەك و هەموو كۆمەڵێك، چونكە نابێ و ناشێ قەوارەى كۆمەڵگەیەك هەروا بەبێ سەرپەرشتى و رێنمایی بەڕێوەبچێ و كاروبارى بەڕێوەببات، جگە لەوەى دادپەروەرى دەپارێزى و ماف پاراستن لە ئەستۆ دەگرێت و بەتوندى دژى دوژمنان دەوەستێ. 
لەهەمانكاتدا هەر كۆمەڵێك جا گەورە بێ یان بچووك گەر رابەرێكى نەبێ فەرمانیان لەسەر بكات بۆ رێكخستنى ژیانیان  ئەوا هەركەسە یان هەر دەستەیەكى نێو كۆمەڵ بە ئارەزووى خۆى رەفتار دەكات و دەستدرێژى دەكەنە سەر یەكترى و ئاژاوە لەناو كۆمەڵگە بڵاودەبێتەوە و یاسا و رێساكانى كۆمەڵگە پێشێل دەكەن، هەموو كۆمەڵگەكە دەگرێتەوە، بۆیە سەركردایەتى پێویستییەكى كۆمەڵایەتییە دەبێ هەبێ تا ژیانى كۆمەڵگە رێكبخات و فەرمان بەسەریانا بسەپێنێ، وەكو هۆكارێكى دابینكاریی و رێكخستن.
سەركردایەتى وەك هۆكارێكى رێككاریى: 
سەركردایەتى بەم چەند رێگایە دەبێتە شێوازێكى رێككاریى:
1-	پێشەوایەتى جەماوەر دەكات بۆ بەدیهێنانى ئامانجە نیشتمانیی و نەتەوایەتییەكان. 
2-	ئەو ئامانجە دیاریدەكات كە خەڵكى لە پێناویدا هەوڵدەدەن رۆڵەكانى كۆمەڵگە و دامودەزگاكانى تێدەكۆشن و چالاكییەكانى ئابوورى و كۆمەڵایەتییەكانى كۆمەڵگە چالاك دەكەن. 
3-	تواناى هاندانى خەڵك بۆ بەدیهێنانى ئامانجەكانیان، ئەویش بەهۆى ئەو لێزانین و كاریگەریەى لەسەر خەڵك هەیەتى، هەروەها بەكارهێنانى ئەو خۆشەویستى و رێزەى لاى خەڵك هەیەتى.
4-	سەركرادیەتى تواناى چارەسەركردنى ناكۆكى و دووبەرەكى نێو خەڵكى هەیە، ئەویش بەهۆى تێگەیشتنى لە كێشەكانى كۆمەڵگە وا لە خەڵكى دەكات كە بە ئاشتیانە مامەڵە لەگەڵ یەكترى بكەن.
5-	رەفتارى سەركردە و هزر و وتەكانیان سەركردەكان بە درێژایی مێژوو بوونەتە یاسا و رەفتارى بنچینەیی كۆمەڵ و زۆر جار دەبێتە رێسا و رەفتاریان لە ژیانى رۆژانەیاندا.
شەشەم : راى گشتی: 
راى گشتی بیرۆكەیەكە لە ئەنجامى گفتوگۆى هۆشیارانەى نێو كۆمەڵێ خەڵك كە بەرژەوەندییەك بە یەكتریان دەبەستێتەوە لە بارەى كێشەیەكى گشتی كە پێكەوە گفتوگۆ دەكەن. 
پاش دروستبوونى راى گشتی ئەوا دەبێتە هێزێكى كاریگەر و كەسانى سەر بە كۆمەڵ ناتوانن خۆی لێ لابدەن، هەروەها راى گشتی جۆرە رەفتار و هەڵوێستێك دەسەپێنێ خەڵكى جێبەجێ دەكەن، ئەمەشیان جۆرێكە لە جۆرەكانى رێككاریى. 
رەگەزەكانى دروستبوونى راى گشتی: 
بنەماكانى راى گشتی بریتیین لە : 
أ ــ رووداوەكان.            ب ــ  وتارى سەركردەكان.     
ج ــ هۆكارى چاپكراو      د  ــ  هۆیەكانى ڕاگەیاندنى خوێندراو و بیستراو و بینراو.    
هـ ــ فێركردن.              و  ــ گفتوگۆ تایبەتییەكان و راگۆڕینەوە. 

ئاستەكانى راى گشتی: 
راى گشتی سێ ئاستى هەیە: 
1-	راى گشتی كپكراو: ئەمەیان هەیە و راناگەیەنرێت وەك چۆن كۆمەڵێك رایەكى گشتی هاوبەشیان هەیە، بەڵام دەرینابڕن. 
2-	راى گشتی ئاشكرا: ئەمەیان وەك بیرۆكەیەك وایە بەبێ ئەوەى هیچ شتێك بەدى بێنى وەك ئەوەى تەنها داواى شتێكى دریاریكراو لە كۆمەڵ یان كۆمەڵگە بكات. 
3-	راى گشتی كردارى: ئەو رایە بە وەرگرتنى هەڵوێستێكى كردارى كۆتایی دێت بۆ جێبەجێكردنى بیروڕاكەى. 

پلەكانى بەهێزى ڕاى گشتى:

1-	راى گشتی دابەشكراو: ئەمە ئەمجۆرە رایە دەگرێتەوە كە كۆمەڵگە دابەش دەبێت بەسەر دوو بۆچوون، هەریەكەیان رایەكى تایبەتى هەیە. لێك جیاوازن. 
2-	راى گشتی ئاسایی: ژمارەیەكى زۆر خەڵك لەسەرى رێكدەكەون.
3-	راى گشتی راستەقینە: هەمووان لەسەر یەك بیروڕان و ئەمەش باڵاترین پلەى راى گشتییە.
 

ڕاى گشتى وەكو شێوازێكى كۆنترۆڵى: 
ئەمەشیان لەم چەند لایەنە سەرەركییانەدا بەدیار دەكەون: 
1-	راى گشتی توانایەكى مەزن هەیە لە كاتى كێشە و تەنگوچەڵەمە و لەكاتى شەڕ یان بڵاوبوونەوەى نەخۆشییەكى كوشندە یان كارەساتێك كە روو دەدات و كاتێ راى گشتی هەڵوێستێك دەگرێتە بەر، هەمووان دەبێ پەیڕەوى بكەن. 
2-	راى گشتی دابونەریتێكە بەرە بەرە دروست دەبێت و بە توندى هەڕەشە لە تێكدەرانیان دەكات بۆیە هۆكارێكە بۆ پاراستنى.
3-	راى گشتی چاودێرى ئەركەكانى لە دەسەڵات دەكات كە ئەمەیان گەورەترین شێوازى دابینكارییە. 
4-	راى گشتی هەڵوێستى كەسان بە گوێرەى پێداویستییەكانى گۆڕانكارى كۆمەڵ رێكدەخات. 

حەوتەم: پڕوپاگەندە (الدعایە): 
پڕوپاگەندە چەند هەڵوێستێكى رەفتارى دروست دەكات، وادەكات رەفتارى خەڵك بەهەندێ رێسا و هەڵوێستە دروستكراوەكە پابەند بن.. پڕوپاگەندە لە هەموو كاتێكدا خراپ نییە وەكو باسى دەكرێ، بەڵكو خزمەتێكى چاكى بەرژەوەندى ئابوورى وڵات لە دەرەوە و ناوەوە دەكات و خزمەتى وڵات دەكات لە بارى نائاساییدا پشتگیرى بۆ بەها و دابونەریتەكان بەدى دێنێ، پڕوپاگەندەش لەوانەیە رامیارى یان ئابوورى یان هى شەڕ بێ یاخود كۆمەڵایەتى بێ. 





پڕوپاگەندە وەك هۆكارێكى رێككاریى:
دەتوانرێ بەم خاڵانە ڕوون بكرێتەوە:
1-	رێنمایی خەڵكى دەكات بۆ پەیڕەوكردنى رەفتارێكى دیاریكراو، رەفتارێك قەدەغە دەكات.
2-	دەوڵەت پڕوپاگەندە بەكاردێنێ بۆ كاریگەرى لەسەر راى گشتی لەپێناو بەرژەوەندى گشتیدا بۆ ئەوەى بەرژەوەندى گشتی كۆیان بكاتەوە. 
3-	دەوڵەت بەكارى دێنێت بۆ بڵاوكردنەوەى  فەلسەفەى رامیارى و كۆمەڵایەتییەكەى .
4-	ئەو دابونەریت و شێواز و رەفتارانەى لە كۆمەڵگە هەیە لەخۆ دەگرێت لە رێگاى پەرتووك و تەلەفزیۆن و رۆژنامە بڵاودەكاتەوە.

هەشتەم: هۆكارەكانى دیكەى رێككاریى: 
هەندێ لە هۆكارى دیكەى دابینكاریی لە كۆمەڵگەدا هەن باسین لێ نەكراوە وەك رێگەكانى ڕێگە میللیەكان (چۆنێتى خواردن و خواردنەوە و جلوبەرگ و چۆنێتى سڵاوكردن و دابونەریتى دیكە). ئەم رێگە میللیانەش  شێوەى نەریتێك بەخۆوە دەبینێ و ئەم نەریتانە زیاتر دیار و ئاشكران و سزاى تێدا ئاشكرایە و هەندێ لە هۆز و تیرە ئاینییەكان دوورخستنەوەى كۆمەڵایەتى وەك سزایەك پەیڕەو دەكەن، كەسان لە كۆمەڵگە دەردەكەن و بێبەشیان دەكەن لە مامەڵەكردن و پەیوەندى لەگەڵیاندا قەدەغە دەكەن. 




پرسیارەكانى بەشى پێنجەم

پ1/ مەبەست لە رێككاریى كۆمەڵایەتى چییە و چەند پێناسەى جیاوازى هەیە؟ 
پ2/ گرنگی رێككاریى كۆمەڵایەتى چییە؟ 
پ3/ چەند رێبازێك بۆ مەشق و راهاتن هەن، سرووشتى رێبازەكانى دیاربكە؟ 
پ4/ كۆمەڵگە پەنا دەباتە بەر چەند رێگایەك بۆ مەشق و راهاتن... باسیان بكە؟ 
پ5/ بۆچى هەندێ جار كۆمەڵگە پەنا دەباتە بەر گوشار و پەرچدانەوە بۆ رێككاریى كۆمەڵایەتى و رێبازەكانى ئەم رەفتارە دیارى بكە؟ 
پ6/ چۆن دەوڵەت وەك شێوازێكى رێككاریى كۆمەڵایەتى رۆڵى خۆى دەبینێت؟
پ7/ رۆڵى ئایین لە رێككاریى كۆمەڵایەتى باس بكە؟ 
پ8/ مەبەست لە ئایدۆلۆژى چییە و چۆن وەك شێوازێكى دابینكردنى كۆمەڵگە كاردەكات؟ 
پ9/ چۆن سەركردایەتى دەبێتە شێوازێكى رێككاریى كۆمەڵایەتی؟ 
پ10/ ئەمانەى خوارەوە روون بكەرەوە: 
1-	ئاستەكانى راى گشتی.
2-	پلەكانى بە هێزى راى گشتی.
3-	رۆڵى راى گشتی وەك شێوازێكى رێككاریى.
پ11/ چۆن پڕوپاگەندە دەبێتە شێوازێكى رێككاریى كۆمەڵایەتى؟ باسى بكە. 



فەرهەنگۆك
كوردى	عەرەبى	كوردى	عەرەبى
ئۆباڵ	جنحە، خگیئە	ئاوێتە	مركب
ئاخوند (زەیوان)	كاهن	ئەپستمۆلۆژیا، بیردۆزى زانیارى	نڤریە المعرفە
ئاراستە	اتجاه	بەرهەمدارى	انتاجیە
ئارامى	سكون، هدو‌و	بەش	جز‌و
ئارەزووى ئاگاداربوون	حب الاستگلاع	بەش كردن، لێك جیاكردنەوە	تجزئە
ئاگاهێنەرەكان (ئاگاداركەرەوە)	المنبهات	بەكاربردن	استهلاك
ئاگاى خوایی، چاودێرى خودایی	العنایە الالهیە	بەڵگەنەویست	البدیهیە
ئاكاردەرخەر، قیبلەنما	بوصلە	بەڵگەیی، سەڵماندن	برهانی
ئاماژە	إشارە	بەناچارى- ناچار	مجبر، مچگر
ئامار	احصا‌و	بەرهەمدارى	انتاجیە
ئامارگیرى، ئامارگەرى	عملیە الاحصا‌و	بەها	قیمە
ئامێر	ألە	بەهرە	الهام
بەیەكداچوو	متداخل	تەوەر	محور
بەیەكچوو (هاوشێوە)	متماپل	تەوزیمى، بەزۆرى	اجباری
بڕ	مقدار	تەون، رایەل	نسیج
بڕاوە(یەكلایی كردنەوە)	محسوم	توێ كردن	تشریح
برشت، نایاب، پلە	امتیاز	توێژینەوە	بحپ
بوار (دەرفەت)	مجال (فرصە)	پۆلین	تصنیف
بونیادگەرى	البنیویە	پابەند	ملتزم
بووژێنەرەوە	منعش	پابەندى	الالتزام
بوون	وجود	پاش سروشت(دواى سروشت،میتافیزیك	ما بعد الگبیعە
بوونەكى	الوجودیە	پایە	مكانە، منزلە
بوونەوەر	كائن	پەتى	مجرد
بێخەوش (تەواو)	كامل	پەرۆش	حریص
تازەكردنەوە، نوێكردنەوە	تحدیپ	پەستان	چغگ
تانووت، تانە	گعن	پەسند	مقبول
تەبا ، كۆك	منسجم	پەسندكاریی، جیاكاریی	تفاچلی
تەریب	متوازی	پەیوەندى سۆز	تعاگف
پەیڕەو، رژێم، سیستەم	نڤام	خود، خۆ	ژات، نفس
پرس	سۆال	خودایی	الهی
پرسە	تعزیە	خودبەرهەمدارى، تێڕایی بەرهەمدارى	الكفایە الانتاجیە
پلەدارێتى	المراتبیە	خودى، خۆیەكى	ژاتی
پوختە	خلاصە	خوو	عادە، صفە
پێشبینى، پێشزانى	تنبۆ	دۆزین، دۆزینەوە	اكتشاف
پیشەسازى	صناعە	دۆڵى دوو ڕووبار	وادى الرافدین، العراق القدیم
پیشەسازى كردن	تصنیع	دابونەریت	عرف
پێكهاتە	تركیب	دابینكارییەكان	الڤوابگ
پیوەندى	علاقە، رابگە	دادگاى پشكنین	محكمە التفتیش
جۆر، پەل	فصیلە	داڕزان	تحلل
جیهانى كەرستەیی	العالم المادی	داڕشتن	صیاغە
خۆجیاكەرەوەكان	المعتزلە	داستان	ملحمە
خۆرە، میكرۆب	جرپوم	دامركاندنەوە، دابینكردن	اخماد، اشباع
خۆرسك	فگری، گبیعی	داهات	دخل
خانەى دانایی	دار الحكمە	داهێزران (لێكهەڵوەشانەوە)	تفكك
داهێنان	اختراع	ژییركارى	الممارسە العقلیە
دەرئەنجام	استنتاج	ژییرى	عقل
دەرەكى	خارجی	راز	سر
دەرهاوێشتن	استپنا‌و	راستەقینە	واقعی
دەرهێنانەكى	استنباگی	رامان	تأمل
دەزگا، دامەزراو	مۆسسە، منشأە	رەگەز ئامێز	عرقی
دەستەواژە	عبارە، فقرە	رەفتارەكى	سلوكی
دەمارگیرى، توندڕەوى	تعصب	رەها	مگلق
دەنكۆڵە	حبیە	رەوەن	سیاق
دژوارى	تناقچ	رەوشت، ئاكار	الاخلاق
دووانەكى، دوولایەنى	پنائی، ازدواجی	رەوشتناسى	علم الاخلاق
دیار	ڤاهر	رژانەوە	فیچ
دیاردە	ڤاهرە	رشتە	صیغە
دیالێكتك، بێژیارى	جدل	روانگە	مرصد
دیان، فەلە	كریستیان، مسیحی	رووپایی	مجاملە
دیدەنى، تێڕوانین	مقابلە، رۆیە	رووپێوناسى	علم المساحە
ژیارى، شارستانى	الحچارە	سۆزدار	عاگفی
ژیربێژى، لۆژیك	المنگق	سات، كات	وقت
ژینگە، دەوروبەر	البیئە	ساپیتە، بنمیچ	سقف
ستایش	مدح، وصف	شت، شمەك 	الاشیا‌و 
سەپاندن	فرچ	شوێنەوار	اپار، اپر
سەرتاسەرى، سەراپاگیرى	شمولى	شیاو	ممكن، محتمل
سەرپێچیكار	مخالف	شیكردنەوە	تحلیل
سەلماندن	برهان، قبول	شێوەگۆڕین	تناسخ
سەنگین، گران، شكۆدار	پقیل، جلیل	شێوەكردن، بۆچوون	تصور
ستوون، پایە	عمود	شێوەكى	شكلی
سروەت، سەقامگیرى	امان، استقرار	چۆنەكى	كیفی
سروش	وحی	چاولێكەر	محاكی
سڵ	حژر	چەسپاو	پابت
سواڵەت	أوانی فنحاریە	چەق، مەڵبەند، ناوەند	مركز
سووسەكردن، پێزانین	ادراك	چەمك	مفهوم
شارە چاكەكە	المدینە الفاچلە	چێژ	ژوق
شارەزا، پسپۆر	خبیر، مختص	چییەتى	ماهیە
شارەزاى  كردارى، پسپۆرسازى	خیرە عملیە	فەلسەفەكارى	تفلسف
شاكار	تحفە، روائع	فریشتە	ملاك
			
قۆناغ	مرحلە	لەڕێ لادان، لەڕێدەرچوون	انحراف
قەشەنگ	رائع	مۆرك، شەقڵ	صفە
قسەناسى	علم الكلام	نائاسایی، ئاسایی بەدەر	خارق العادە
قووڕى دروستكراو	الگین الصناعی	ناسنامە، پێناس	هویە
قووچەك	هرم	نزیك كەوتن، توخن كەوتن	تعرچ
كۆچەرى	بداوە	هۆپێناو (شێواز)، ئامراز	وسیلە
كاراكتەر	الشخصیە المسرحیە	هەڵوەشانەوە	تفكك
كارامە (لێهاتوو)	مقتدر	هەیوانییەكان، داڵانییەكان	الرواقیون
كانزاكارى	تعدین	ڕێباوەرى خودادارى	مژهب المۆلهە
كەرستەیی، ماددى	مادی		
كەلێن	فجوە		
كەنەفتەیی	عجز		
كپكردن	كبت		
كردارى	عملی		
لاشەخۆشكردن، مۆمیاكردن	تحنیگ		
