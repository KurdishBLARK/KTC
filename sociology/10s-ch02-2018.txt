
بەشى دووەم:


بوارەكانى كۆمەڵناسى و 
پەیوەندى بە زانستەكانى دیكەوە

پڕۆگرام و بوارەكانى كۆمەڵناسى و
پەیوەندى بە زانستەكانى دیكەوە

ئەم بەشە لە بوارەكانى و بابەتە سەرەكییەكانى كۆمەڵناسى و پەیوەندییەكانى بە زانیارییەكانى دیكەوە دەكۆڵێتەوە. 

أ‌-	بوارەكانى كۆمەڵناسى:
         دەتوانین بوارەكانى كۆمەڵناسى بۆ سێ بەشى سەرەكى دابەش بكەین كە بریتیین لە: 
1-	لێكۆڵینەوەى خاسیەتەكانى كۆمەڵگە:
          ئەم بوارە بایەخ بە لێكۆڵینەوە لە پەیوەندى نێوان زەمینەى كۆمەڵگە و ئاو و هەواكەى لەگەڵ دابونەریت و بەها و رەوشت دەدات، هەروەها لێكۆڵینەوە لە بارەى دابەشبوونى جوگرافی و پیشەى دانیشتوان دەكات، لەلایەكەوە گرنگى بە پەیوەندى نێوان ژمارەى دانیشتوان و قەبارەى دەرامەتى دانیشتوان دەدات لەلایەكى دیكەوە گرنگى بە قەبارەى دانیشتوان و سرووشتى ئەو پێداویستییانەى كە لە ژیانى رۆژانەی دانیشتوان پێویستیان پێیەتى دەدات. ئەمە سەرەڕاى بایەخدانى ئەمجۆرە لێكۆڵینەوەیە بە تێگەیشتنى هۆكارى بابەتى و خۆیی بۆ گەشەكردنى دانیشتوان و هاوسەنگى و بزووتنەوەكەى دەدات، ئەم لێكۆڵینەوەیە كۆمەڵگەكانى مرۆڤ دابەش دەكات بۆ چەند جۆرێكى جیا بە پێى پلەى پێشكەوتنى شارستانێتییان لەگەڵ ئاماژەكردن بۆ بزووتنەوەى كۆمەڵگەكان و گوێزرانەوەیان لە قۆناغێكى شارستانێتى دیاریكراو بۆ قۆناغێكى دیكە وەك، ریزبەندكردنى كۆمەڵگەكان لە جیهاندا بۆ كۆمەڵگەى دێنشینى و كۆمەڵگەى شارنشینى و گوێزرانەوەی بەردەوامیان لە قۆناغی دێنشینییەوە بۆ قۆناغى شارنشینى، یان دابەشكردنیان بۆ كۆمەڵگەى دەرەبەگى و سەرمایەدارى، و گۆڕانیان لە قۆناغى دەرەبەگییەوە بۆ سەرمایەدارى و دواى ئەوەش بۆ سۆسیالیزمى. 

2-	لێكۆڵینەوەى شیكارى بونیادى كۆمەڵایەتى: 
         هەموو كۆمەڵگەیەك بونیاد، یان پەیكەرێكى هەیە كە خۆى دامەزراوەى بونیادى یاخود پەیكەربەندى دەنوێنێ تێدایە كە كۆمەڵگەیان لێ پێك دێت. ئەم لێكۆڵینەوانەش بایەخ بە تێگەیشتن و شیكردنەوەى دەزگەى كۆمەڵ دەدەن وەك دامەزراوە ئابوورى و رامیارى و ئایینى و خێزانى و سەربازى و پەروەردەییەكان. هەموو ئەو زانستانە لقێكن لە زانستى كۆمەڵناسى كۆمەڵناسى، وەك كۆمەڵزانی ئابوورى، كۆمەڵناسى رامیارى و كۆمەڵناسى خێزانى لەبەر رۆشنایی گریمانە و بیردۆزە و یاساكانی كۆمەڵزانیدا، هەوڵى تێگەیشتنى دروستبوونى كۆمەڵ دەدەن. 

3-	 كۆمەڵناسی گشتی:
          ئەم زانستە بایەخ بە كۆكردنەوە و پۆلینكردنى ئەو دەرئەنجامانە دەدات كە زانستە كۆمەڵایەتییە تایبەتمەندەكان پێى گەیشتوون وەك رامیارى و پەروەردە و یاسا و ئابوورى و رەوشتزانى و ئایینى. 
          دواى ئەنجامدانى ئەم ئەركە، كۆمەڵناسى گشتی ئەو راستییە كۆمەڵایەتییە هاوبەشانە دەستنیشان دەكات كە تیایدا و ئەو یاسا گشتییانەى كە دیاردە و كردارە كۆمەڵایەتییەكان بە شێوەیەكى ژییرانە و وانستیانە راڤە دەكەن و لێكدەدەنەوەو ئاشكرا دەكات. 
دواى لێكۆڵینەوەى بەشە سەرەكییەكانى كۆمەڵناسى كە تیایدا تایبەتمەندە بە لێكۆڵینەوە و شیكردنەوەیان، ئەوانیش:
1-	چەمكى كۆمەڵناسى و سرووشت و مەیدانەكان و ئامانجەكانى.
2-	پەیوەندى كۆمەڵناسى بە زانیارییەكانى دیكەوە، وەك پەیوەندى كۆمەڵناسى بە دەروونزانى و مێژوو و ئابوورى و (ئەنترۆپۆلۆژیاى كۆمەڵایەتى) و یاسا و تاوانزانى و جوگرافیا و زمان و فەلسەفە و ئایین و پەروەردە....تاد. 
3-	لێكۆڵینەوە لە كۆمەڵگە بەرایییەكان (سەرەتاییەكان) و نابەرایییەكان (پێشكەوتووەكان) لە رووى بونیاد و دروستبوون و فەرمان و پەیوەندى و بیرو ئامانجەكانیان.
4-	لێكۆڵینەوەى پەیوەندییە كۆمەڵایەتییەكان و چۆنیەتى دروستبوونى ئەم پەیوەندییانە و مەبەستەكان ئەنجامەكانیان. 
5-	لێكۆڵینەوەى شێوازەكانى رەفتارى كۆمەڵایەتى و رەگەزەكانى پێك هاتن و چۆنیەتى سەرهەڵدانى لەلایەكەوە، هەروەها بەها و نموونەى باڵا و رەوشت لەلایەكى دیكەوە. 
6-	لێكۆڵینەوەى گیروگرفتە كۆمەڵایەتییەكان و جۆر و هۆ و رێگەى چارەسەركردنیان و پەیوەندییان بە سرووشتى ئەو كۆمەڵگەیەى تێیاندا دەردەكەون. 
7-	 لێكۆڵینەوە لەو دامەزراوە بونیادییانەى كۆمەڵگەیان لێ پێكدێت وەك دامەزراوە ئایینى و سەربازى و خێزانى و ئابوورى و رامیارى و پەروەردەییەكان.... تاد دەكۆڵێتەوە. 
8-	لێكۆڵینەوەى چینایەتى و كۆمەڵایەتییەكان و ململانێی چینایەتى و راگوێزانى كۆمەڵایەتى، لەگەڵ گرنگیدان بە هۆكارە خۆیی و بابەتییەكانى سەر بە چینایەتى و چینەكانى كۆمەڵگە و گۆڕانكاریی كۆمەڵایەتى. 
9-	 رێگەكانى دابینكردنى كۆمەڵایەتى ناوەكى و دەرەكى دەكۆڵێتەوە وەك راى گشتی و ئایین و دابونەریت و بەهاو ویژدان و دادگا و هێزەكانى پۆلیس و ئاسایش و هێزە چەكدارەكان. 

ب - پەیوەندى كۆمەڵناسى بە زانستەكانى دیكەوە:
زانیارییە كۆمەڵایەتییەكان تەواوكەرى یەكترین  و ئەم تەواوكەرییەش تواناى شیكردنەوەى دیاردەكانى كۆمەڵایەتى و پێشبینى پێشوەختى رووداوەكانى داهاتووى پێدەبەخشێ، هەرچەندە زانیارییەكانى كۆمەڵایەتى تەواوكەرى یەكترین، كەچى هەریەكە لەم زانیارییانە توانیویەتى پلەیەكى سەربەخۆ بۆ خۆیان دابین بكەن و لقوپۆپیان لێ بێتەوە و گەشە و نەشونما بكەن. 
لەم بوارەدا پەیوەندییەكانى نێوان كۆمەڵناسى و زانیارییەكانى كۆمەڵایەتى دەستنیشان دەكەین وەك دەروونناسى و مێژوو و ئابوورى و رەچەڵەكناسى و یاسا و ئایین و زانیارییەكانى رامیارى و جوگرافی....تاد. 

1-	پەیوەندیى نێوان كۆمەڵناسى و دەروونزانى:
     كۆمەڵناسى: (ئەو زانستەیە كە لە شێوەو كارو كارتێكردن و پەیوەندییەكانى نێوان كەسانى نێو كۆمەڵ دەكۆڵێتەوە، سەرەڕاى پەیوەندییەكانى نێوان ئەو كۆمەڵانەى كە كۆمەڵگەیان لێی پێكدێت). 
    كەچى دەروونزانى: (ئەو زانستەیە كە لێكۆڵینەوە لە كارتێكردنەكانى دەروون و هەستەكى و ژییرایەتى تاكەكانى كۆمەڵگە دەكۆڵێتەوە، كە هەست و بیركردنەوە و فێربوون و زیرەكایەتى و كاردانەوەى پاڵنەرەكان و پەیوەندییان بە كاریگەرى ژینگەى كۆمەڵایەتى دەنوێنێ).
     كەواتە كۆمەڵناسى لە كۆمەڵ دەكۆڵێتەوە و دەروونزانیش تاكەكان دەخاتە بەر توێژینەوە، ئەمەش ئەوە دەگەیەنێ كە نەكۆمەڵناسى لە دەروونزانى جیادەبێتەوە و نە كەسیش لە كۆمەڵ دادەبڕێت. تاكەكەس پێویستى بە خزمەتگوزارییەكانى كۆمەڵە بۆ بەدەستهێنانى خواستەكانى و جێبەجێكردنى ئاواتە دوور و نزیكەكانى، كۆمەڵیش بەبێ  كەسەكان پێك نایەت، چونكە ئەمانە بەردى بناغەى دروستبوونى كۆمەڵن، هەرچى نیاز و ئاواتێكیان هەیە هەر لە ناو كۆمەڵدا بۆیان دابین دەكرێت كە خواست و ئاواتى گەورەن. 

2-	پەیوەندى مێژوو بە كۆمەڵناسى یەوە: 
     مێژوو و كۆمەڵناسى پەیوەندییەكەى توند بەیەكیان دەبەستێتەوە، چونكە كۆمەڵناسى زۆرجار دەڕوانێتە واقیعی كۆمەڵایەتى و چۆنیەتى گەشەكردنى كۆمەڵگە لە رابردوودا، سەرەڕاى زانینى ئەركەكانى و كارى بونیادنانى لە رابردوودا و دەستنیشانكردنى رەگەزەكانى كە لێ پێكهاتوووە، ئەمانەش هەمووى بەبێ گەڕانەوە بۆ لاپەڕەكانى مێژوو نایەتەدى، چونكە كۆمەڵناسى ناتوانى دوور لە گێڕانەوەى مێژوو لێكۆڵینەوەكانى ئەنجام بدات و ئەو راستییانەى دەربارەى كۆمەڵ و كۆمەڵگە لەلاپەڕەكانى مێژوو داڕێژراون، كۆمەڵناس دەبێ لێكۆڵینەوەیان لە بارەوە بكات و ڕاستیەكان لە هەڵە پاك بكاتەوە، كە زۆربەى جار خزمەتى بە مەبەستەكەى دەگەیەنێ، كەواتە هۆكارى و ڕاستكردنەوەى كارى مێژوونووسانە. 
     كۆمەڵناسى پێویستى بەهەموو لقەكانى مێژوو هەیە بە تایبەتى مێژووى كەلەپوورى شارستانییەتى، چونكە رۆشنایی دەخەنە سەر مێژووى نەتەوەكان و دابونەریتى و شێوازى پەرستن و بیروڕا ئایینەكان سوود لە بیردۆزەكانى كۆمەڵایەتى وەربگرن بۆ راستكردنەوەى لێكۆڵینەوەكانیان بە پێى ئەو یاسایانەى كە تایبەتن بە دیاردەكانى كۆمەڵایەتى. 
3-	پەیوەندى كۆمەڵناسى  بە ئابوورییەوە:
     زۆربەى زۆرى كێشەكانى ئابوورى وەك بێكارى و گرانى و هەڵاوسان (بەرزبوونەوەى نرخەكان) و خراپی بارى گوزەران و داكشانەوەى ئابوورى و كێبڕكێ و قرۆخكارى و گەندەڵى، پەیوەندى بەهێزى بە هۆكارە كۆمەڵایەتى و شارستانییەكانەوە هەیە، چونكە كاردانەوە چاك و خراپەكانى بە نێو كۆمەڵدا بڵاودەبێتەوە و كاریگەرى گرنگ لەسەر ژیانى تاكەكانى كۆمەڵگە دەكات. 
     كۆمەڵناسى زانستى لێكۆڵینەوەیە لە دامودەزگاكانى كۆمەڵایەتى و ئەركەكانى بە گشتی دەخاتە بەر لێكۆڵینەوە و كاریگەرییەكانى سەرى لە ناوەوە و دەرەوە ئاشكرا دەكات، كەچى ئابوورى تایبەتمەندە بە لێكۆڵینەوە لە سرووشت و چۆنیەتى دروستبوونى سامانى نەتەوەكان، هەروەها ئابوورى بەو زانستە دەناسرێ كەبایەخ بە بەرهەم و چۆنیەتى دابەشكردنى سامان دەدات. پەیوەندییەكى توند كۆمەڵناسى بە ئابوورى دەبەستێتەوە و كۆمەڵناسى زانیارى گرنگ لە زانستى ئابوورى وەردەگرێ و دەیداتەوە. 
     كۆمەڵناسى بەو زانیارییە بنچینەیەى لەبارەى دیاردەكان هەیەتى یارمەتى ئەو بوارە ئابوورییە دەدات كە ئابووریزان پێیەوە تایبەتمەندە و لە هەمانكاتیشدا كاریگەرى كۆمەڵایەتى و رەهەندى (أبعاد) هەموو دیاردەكان و گۆڕانكارییە ئابوورى و داراییەكانى نێو كۆمەڵ بە ئابووریزان دەبەخشێت. 

4-	پەیوەندى كۆمەڵناسى بە زانستى ئەنپرۆپۆلۆژیا (مرۆڤناسى) : 
     ئەنترۆپۆلۆژیا ئەو زانستەیە لە مرۆڤى سەرەتایی و چۆنیەتى پێگەیشتنى زمان و بیركردنەوەى پیشە و دابونەریت و رەفتارى پەیڕەوكراوى پەیوەندییەكانى بنەما رۆشنبیرییەكانى دەكۆڵێتەوە. هەروەها بایەخ بە كارتێكردنى بارى هەرێمایەتى و ژینگە و هەلومەرجى رەخساوى كۆمەڵگە بەسەر چالاكییەكانى كۆمەڵایەتى و كەلەپوورى رۆشنبیرى دەدات و پەردە لەسەر هێزە كاریگەرەكانى لە یەكچوو و لەیەكنەچووى نێوان كیشوەران و ژینگەكان هەڵدەداتەوە و لە رێبازەكانى كۆمەڵایەتى و پلەى پەرەپێدانى شێوە ساكارەكانى كۆمەڵە سەرەتاییەكان تا دەگاتە شێوەكانى ئاڵۆزى لەنێو كۆمەڵگە باڵاكاندا دەكۆڵێتەوە. 
     ئەنترۆپۆلۆژیا جیاوازى لەگەڵ كۆمەڵناسیدا هەیە، چونكە تایبەتمەندە بە كۆمەڵگە و هۆزەكانى سەرەتایی كەم شارستانییەت، ئەوانەى پشت بە كشتوكاڵ و چاندن و راوەنێچیر و راوەماسى دەبەستن و دەزگا و ئامێرى ساكار لە ژیانى رۆژانەیاندا بەكاردەهێنن و دەزگاكانى كۆمەڵایەتییان ساكار و بەرچاوە و پەیوەندى كۆمەڵایەتییان زۆر سادە و ئاشكرایە.
     كەچى كۆمەڵناسى بایەخ و گرنگى بە كۆمەڵگە باڵاكان دەدات ئەوانەى ئاستى گوزەرانیان زۆر بەرز و چاكە و ژیانى كۆمەڵایەتییان ئاڵۆزەو كێشەكانى شارستانییەتى و مرۆڤایەتییان زۆرە. 

ئەنپرۆپۆلۆژیا و كۆمەڵناسى هەر یەكەیان پشت بە ئەویتریان دەبەستێ ؟ 
كۆمەڵناسى دەتوانێ بە وردى زانیارییەكانى سرووشتى و كێشەكانى قۆناغەكانى شارستانییەتى كۆمەڵایەتى كە كۆمەڵى سەرەتایی پێدا تێدەپەڕێ پاش گۆڕانكارییە ماددى و شارستانیەكان بەو كەسە بگەیەنێ كە تایبەتمەندە بە لێكۆڵینەوەى ئەنترۆپۆلۆژیا بەرامبەر بەمەش، كۆمەڵناسى زانیارى بە كەڵك لە بارەى چۆنیەتى پەیدابوونى دەزگاكانى كۆمەڵایەتى و بەها و دابونەریتەكان و سەرهەڵدانى ئایینەكان لە ئەنترۆپۆلۆژیا وەردەگرێ.. تا كۆمەڵناسى لە سرووشتى ژیانى ئاڵۆزى كۆمەڵایەتى تێبگات و بیانخاتە بەر شیكاركردن و لێكۆڵینەوە. 



5-	پەیوەندى كۆمەڵناسى بە یاساوە:
    (یاسا) زانستێكە بیروباوەڕە هاوبەشەكانى رۆڵەكانى كۆمەڵ و دەرهەق بە دادپەروەرى و یەكسانى دەردەبڕێت و پێویستە تاكەكانى كۆمەڵگە هەمووان پابەند بن بە بڕگەكانییەوە و جێبەجێى بكەن، ئەم پایەندییەش دەگەڕێتەوە بۆ داڕشتنى بڕگەكانى یاسا بەپێى یاساكانى رەوشتى كۆمەڵ، هەروەها یاسا بەوە دەناسرێتەوە كە كە كۆمەڵە فەرمانێكە لایەنى دەسەڵاتداریەتى یاسادانان (پەرلەمان) بۆ هاووڵاتیانى خۆى دەریدەكات و لەلایەن دەسەڵاتى جێبەجێكردنەوە پشتگیرى لێ دەكرێ،  سزاى بۆ لە رێدەرچووان و یاخیبووان لە بڕیارەكان دادەنێت. 
      پەیوەندى  نێوان یاسا و كۆمەڵ گرنگە، چونكە كۆمەڵ سەرچاوەیەكى سەرەكیی یاسایە و یاساش بەپێى بارى كۆمەڵایەتى و بەخششەكانى پەیدا دەبێت و گەشە دەسێنێت و گۆڕانكارى بەخۆوە دەبینێت. 
      یاسا دەسەڵات بەسەر كۆمەڵدا دەسەپێنى و شێوازى كۆمەڵ و رەوتەكانى رێبازى دیاریدەكات، چونكە هیچ كۆمەڵێك نابێ ناوى كۆمەڵى لێ بنرێ گەر كەس و رەگەزەكانى بایەخ بە یاساكانى نەدەن بۆ رێكخستنى رەفتار و جۆرى كارتێكردنیان لەنێوان یەكتریدا، بەمجۆرە لە پەیوەندى نێوان ئەو دوو زانستە تێدەگەین و دەتوانین بڵێین هەموو زانستێك دەتوانێ سوود لە زانستەكانى دیكە وەربگرێ. ناتوانین زانستى یاسا و كۆمەڵناسى لە یەك جودا بكەینەوە، چونكە كۆمەڵ پێویستى بە یاسا هەیە و یاساش لە نێو كۆمەڵگەى مرۆڤایەتیدا نەبێ سەركەوتوو نابێ.



6-	پەیوەندى كۆمەڵناسى بە خزمەتگوزارى كۆمەڵایەتى:
    خزمەتگوزارى كۆمەڵایەتى تایبەتە بە چاكسازى تاكەكان بۆ ئەوەى بتوانن خۆیان لەگەڵ بارودۆخ و هەڵوێستە كۆمەڵایەتییەكان بگونجێنن كە رووبەڕوویان دەبێتەوەو پیشەیەكە هەوڵى بونیادنانى پەیوەندییە چاكەكانى نێوان كەسان بەپێى چەند ینچینەیەكى راست و رەوان دەگرێتە ئەستۆ و  زۆر بە ورد و قووڵى لە بارەى تاكەكانى كۆمەڵگە دەكۆڵێتەوە بۆ ئەم مەبەستە سوود لە كۆمەڵ و تاكەكەس و دەزگاكانى دەوڵەت وەردەگرێ، بۆیە خزمەتگوزارى كۆمەڵایەتى چارەسەر و هەنگاو بۆ پاراستنى پەیوەندییەكانى كۆمەڵایەتى و پتەوكردنى گەشەسەندنى دەنێت. 
     كەچى كۆمەڵناسى بریتییە لەو زانستەى كە رژێمەكانى دەزگاكان لە نێو كۆمەڵى ئاڵۆزدا دەخاتە بەر توێژینەوە. بۆ ئەوەى زیاتر لە جیاوازى نێوان ئەم دوو زانستە حاڵى ببین، ئەوا رێبازى هەریەكەیان سەبارەت بە چۆنیەتى لێكۆڵینەوەیان لە خێزان وەك دەزگایەكى كۆمەڵایەتى دەخەینە بەرچاو.. 
     دەبینین (كۆمەڵناسى خێزان)  وەك كۆمەڵەیەك یان یەكەیەكى كۆمەڵایەتى نێوان تاكەكان هۆیەكانى گۆڕانكارى شی دەكاتەوە و هەوڵى تێگەیشتنى كاریگەریەتى نێوان خێزان و سیستەمەكانى كۆمەڵایەتى هەریەكەیان بەسەر ئەوی دیكە دەدات.. وەك سیستەمى ئایینى ، یان ئابوورى یان رامیارى.. كەچى خزمەتگوزراى كۆمەڵایەتى لە كێشەكانى خێزان بە گشتی وهۆ و ئەنجامەكانى دەكۆڵێتەوە بەمەبەستى گەیشتن بە راستییەكى گشتی یارمەتى دەدات بۆ دانانى پلانێكى سەراپاگیر و یاخود دانانى پرۆگرامێكى زانستى بۆ چارەسەركردنى كێشەكان و لابردنیان. 
     لەو كێشانەى خێزان كە خزمەتگوزارى كۆمەڵایەتى لەوانەیە بتوانێت چارەسەرى بكات كێشەى بەخێوكردن لە خێزان بە هۆى نەمانى بەرپرسیاریەتى خێزان لەلایەن دایك و باوكەوە بەهۆى لێك جیابوونەوەیان. هەروەها كێشەى لەڕێدەرچوونى منداڵ و لادانى لە رێگاى راست. خزمەتگوزارى لەم بابەتەوە رێبازى هونەرى بۆ چارەسەركردنى كێشەكان بەكاردێنێ و پرۆگرام و ئامۆژگارى و چاكەكارى و لێكۆڵینەوەى زانیارى بۆ ئەم مەبەستە پەیڕەو دەكات، سەرەڕاى چۆنیەتى سوودوەرگرتن لە دەزگاكانى چاودێرى كۆمەڵایەتى بە هەموو جۆرەكانیەوە.

ج – پڕۆگرامەكانى كۆمەڵناسى: 
     كۆمەڵناسى پشت بە چەندین لێكۆڵینەوە دەبەستێت بۆ كۆكردنەوەى بابەتەكانى زانیارى و پۆلین و شیكردنەوەیان، بۆیەش پرۆگرامەكان ئامرازى سەرەكى كۆمەڵزانین بۆ لێكۆڵینەوەكان، لە بارەى نەشونماى كۆمەڵایەتى و پەرەپێدانى. 
     ئەم زانستە وا لە كۆمەڵناسى دەكات كە لە هەموو دیاردەكان و كارەكانى كۆمەڵایەتى بە شێوەیەكى ژییر و زانیارییانە تێ بگات و پەیوەندى نێوان هۆ بە ئەنجامەكانییەوە دەكاتە بنچینە بۆ لێكۆڵینەوەكانى و گرنگترین ئەو پرۆگرامانەى كۆمەڵناسى بەكاریان دەهێنێ ئەمانەن: 

1-	پڕۆگرامى مێژوویی.
2-	پڕۆگرامى بەراوردكردن. 
3-	پڕۆگرامى سەیركردن و پڕۆگرامى تەماشاكردنى هاوبەش.
4-	پڕۆگرامى رووپێوكردن. 
5-	پڕۆگرامى ئەنجام و دەرەئەنجامەكان. 
باسى هەریەكە لەم پرۆگرامانە دەكەین:
1- پڕۆگرامى مێژوویی: 
     ئەم پڕۆگرامە پشت بە بیروباوەڕەكانى فەلسەفەى مێژوو دەبەستێت، ئێستا و دوێنێ و دوارۆژ بە شێوەیەكى زانیارى هاوسەنگ بەیەك دەبەستێتەوە، واى بۆ دەچێ ئەگەر هاتوو لە بارودۆخى ئێستا و رابردوو تێبگەین ئەوا دەتوانین دوارۆژیش پێشبینى بكەین، دواتر دەتوانرێ هێلكارى یاساكان بكرێ كاروانى كۆمەڵگە بۆ ئەمڕۆ و سبەى دیارى دەكات، جێگەى ئاماژەپێدانە كە پڕۆگرامى مێژوویی لە لێكۆڵینەوەى كۆمەڵگە و دەزگە كۆمەڵایەتى و ڕەفتار و پەیوەندیەكان و دابونەریت و نێوان ڕابردوو و ئێستا و داهاتووت ببەستێ. ئەم پڕۆگرامە باوەڕى وایە كە ناتوانرێ نە لە كۆمەڵ یان خێزان یان لە دەوڵەت و دەزگاكانى ئایینى باش تێ بگەین، گەر لاپەڕەكانى رابردوویان هەڵنەدەینەوە و باشى لێ تێبگەین، هەر كاتێ لە رابردووش گەیشتین ئەوا لە ئێستا و ئەمڕۆكە تێدەگەین و دواڕۆژیش لە بەرچاو دەبێت، كەواتە دەشێ هەر دەزگایەك یان دیاردەیەك یان زانیارییەكى كۆمەڵایەتى بخرێتە بەر لێكۆڵینەوەى مێژووى تا بنچینە و رەوتە و گۆڕانكارییەكانى سەر كۆمەڵگە دیارى بكرێت. 

2-پڕۆگرامى بەراووردكارى: 
ئەو ڕێگەیەى كە كۆمەڵناسى لە لێكۆڵینەوەى كۆمەڵگە پشتى پێدەبەستێ  كە سیستەم و دابونەریت و بەهاكان لەخۆدەگرێت، پڕۆگرامى بەراووردكارى توێژینەوە لە دیاردە و دەزگاكانى كۆمەڵ لەمیانەى بەراووردكردنى نێوان ئێستا و رابردوویان لە نێو یەك كۆمەڵگەدا دەكات، وەك بەراووردكردنى بارى خێزانێكى عێراقی لە ساڵى 1950 لەگەڵ بارى خێزانى ئەمساڵ، هەروەها لە میانەى لێكۆڵینەوەكانیدا ئەم پرۆگرامە بەراورد لە نێوان دیاردە و دەزگاكانى نێوان چەندین كۆمەڵگەى لێك جیاواز لەیەك كات و ساتدا دەكات، وەك بەراوردى نێوان چۆنیەتى بونیادنانى خێزانێكى كۆمەڵگەى عێراقی و ئەركەكانى لەگەڵ خێزانێكى كۆمەڵگەى میسرى یان كۆمەڵگەى بەریتانی یان فەڕەنسایی لەم كات و سەردەمەدا. 
     پاش ئەم بەراوردكردنە كۆمەڵناس چەند یاسایەكى گشتی بۆ شیكردنەوەى دیاردە و دەزگاكان بە شێوەیەكى گشتی ئەنجام دەدات و هەموو پەیوەندییەكانى پەیوەست بەخۆیەوە روون دەكاتەوە وەك تایبەتمەندییەكانى كۆمەڵگە و كێشەكان و رەوتەكان، كەواتە پڕۆگرامى بەراوردكارى پرۆگرامێكى گرنگى توێژینەوە دیاردە و دەزگاكانە بە شێوەیەكى زانیارییانەى تایبەتمەند، چونكە لە رێگەى ئەم بەراوردكردنەوە شارەزایی ئاستی پێشكەوتن و دواكەوتنى كۆمەڵگە دەبین و لایەنەكانى ژیانى دیارى دەكرێ. 

3-پرۆگرامى سەیركردن و  تەماشاكردنى هاوبەش: 
     پرۆگرامى سەیركردن گرنگترین رێبازى كۆمەڵناسى بەكارى دێنێ بۆ لێكۆڵینەوە لە راستییەكان و تێگەیشتنى لە بوارە كۆمەڵایەتیەكان كە زانیارى پێویست دەبەخشێتە توێژەر, تەماشاكردن شێوازێكە لە شێوازەكانى زانیارى هیچى لە چاوپێكەوتنى فەرمى و نافەرمى یان لە لێكۆڵینەوەى راستییەكان و زانیارییەكانى تاكەكەس و كۆمەڵ كەمتر نییە.
     ئەم رێبازە دەرفەت لەبەردەم توێژەرى كۆمەڵایەتى خۆش دەكات بۆ بینینى بارودۆخى ئاسایی و دروست نەكراوى ئەو كۆمەڵەى توێژینەوەیان لە بارەوە دەكات. یەكێك لە مەرجەكانى ئەم پرۆگرامە ئەوەیە ئەو كەسانەى دەكەونە بەر توێژینەوەكە نابێ هەست بەوە بكەن كە رەفتار و پەیوەندى و هەڵسوكەوتیان و بارى ئاسایی رۆژانەیان خراوەتە ژێر چاودێرییەوە، هەر بۆیەش دەبێ توێژەرەكە هەڵسوكەوتى ئاسایی بێ پەیوەندى و تێكەڵبوونى دروست بێت و دوور بێت لە دەستكردى و بەئەرك بوون. 
     بەمەش كەسى توێژەر دەتوانێ لە بارەى ژیانیان بكۆڵێتەوە دوور لە دەستێوەردانى هێزێكى دەرەوە، ئەم لێكۆڵینەوە پشت بە تەماشاكردن و سەرنجدان لە دیاردەكان و كێشەكانى بەرچاو دەبەستێ، تەماشاكردنى هاوبەشیش بە بەشدارى توێژەر لە ژیانى خەڵكیدا دێتەدى و توێژەر دەست دەكات بە تێبینى كردنیان بەشێوەیەكى كاتى بەشداریش لە چالاكییەكانیان دەكات وەكو بەشداریكردن لە چالاكى ئایینى و كۆمەڵایەتییەكان.
     لەم جۆرە تەماشاكردنە دەبێ توێژەر یەكێك بێ لە ئەندامەكانى ئەو كۆمەڵەى كە توێژینەوەى لەسەر دەكرێت بەبێ ئەوەى بە بارودۆخیان تێ بپەڕێ واتە (ژیانێكى ئاساییان لەگەڵ بەسەرببات) و بكەوێتە ژێر ركێفى كاریگەرییەكانى سەریان و نابێ ناسنامەكەى وەك توێژەرێك ئاشكرا بكات تا كۆمەڵەكە بە ئاسایی دوور لە دەستكردەیی و لە خۆبایی رەفتار بكەن، لە هەمانكاتدا دەبێ ئەو كەسەى كە بەم توێژینەوە هەڵدەستێ چوست و چالاك و زیرەك بێت و ئەو شتانە تۆمار بكات كە گرنگن و لەگەڵ خەڵكى بە شێوەیەكى فەرمى رەفتار نەكات تا راستییە خودى و بابەتەكى كۆمەڵەكەى بەدەست بكەوێت. 

4-	پرۆگرامى رووپێوكردن:
     ئەم پرۆگرامە گرنگترین و تازەترین رێبازى كۆمەڵناسیە كە بۆ لێكۆڵینەوە لە دیاردەكان و دەزگاكان و چەند رێگایەك بۆ كۆكردنەوەى زانیارییەكان و شیكردنەوەیان بەكاردێنێ و دەستەیەك بۆ ئەم مەبەستە هەڵدەبژێرێ و لە لیستەیەكدا زانیارییەكان تۆمار دەكات و چاوپێكەوتنى رووبەڕوو و راستەوخۆ بۆ بەرجەستەكردنى زانیارییەكان و ئاماركردن و شیكردنەوەیان بە شێوەیەكى ئامارگیرى پەیڕەو دەكات. 


قۆناغەكانى پەیڕەوكراوى ئەم پرۆگرامە ئەمانەن:
أ‌-	دەستنیشانكردنى كێشە و بابەتى لێكۆڵینەوەكە.
ب‌-	دیاریكردنى چەمك و زاراوەكانى زانیارى تایبەت بە لێكۆڵینەوە.
ج- دیاركردنى دەستەى ئامارگیرى، ئەویش لە رێگەى دەستنیشانكردنى جۆر و ئاست و قەبارەى ئەو ناوچەیەى كە دەستنیشانكراوە. 
د-  ئامادەكردنى فۆرمى زانیارییەكان وەك ئامرازێكى سەرەكى لێكۆڵینەوە و پێوانەكردن.
هـ - سازدانى چاوپێكەوتنى فەرمى و نافەرمى. 
و -  كۆكردنەوەى زانیارییەكانى نێو فۆرمەكە بە شێوەى هێمایەك وەك: ژمارەیەك یان بە پیتێك و پێكهێنانى چەند شەقڵێك لێیانەوە لە جیاتى ناوى كەسەكە و شوێنى نیشتەجێبوونى، دەتوانرێ هێمایەك لە خشتەى ئامارگیرییە تایبەتیەكە دابنرێ. 
ز- كردارى شیكردنەوە ئامارگیرى لەم قۆناغەدا زانیارییەكانى كۆمەڵ كە لە نێو خانەكاندا تۆماركراون دەخرێنە بەر شیكردنەوە تا رادە و رێژەى لێكۆڵینەوەكە دیارى بكرێ لە رێگەى رێژەى سەدى و ناوەندى و ژمێریاریكردن. 
ى- لە كۆتاییدا ئەنجامەكانى لێكۆڵینەوەكە لە نێو راپۆرتێكدا تۆمار دەكرێت.  

5-	پرۆگرامى ئەنجام و دەرئەنجام: 
     پرۆگرامی ئەنجام و دەرئەنجام لە كۆمەڵناسیدا لە بوارى لێكۆڵینەوە لە هۆكارو گۆڕانكاری و هێزەكاریگەرەكانى ناو كۆمەڵگەو بونیادی كۆمەڵایەتى بەكاردێت. 



پرۆگرامى ئەنجامدان:
     شێوازێكە لە شێوازەكانى هزرو بیرى ژییرانە لە بارەى تێبینیكردنى كۆمەڵە راستییەكى سەربەخۆى لە یەك جوداى تایبەت بە بابەتێك یان چەند بابەتێكى جیاجیا. كاتێ توێژەر لە كۆمەڵە راستییەكى بارى ئابوورى خێزان و پەروەردە و ئایین و كۆمەڵ دەكۆڵێتەوە، دەتوانێ پشت بەمجۆرە پرۆگرامە ببەستێ بۆ گەیشتن بە چەند زانیارییەكى گشتی تایبەت بە كۆمەڵ و ئەنجامەكەى دەتوانێ زۆربەى زۆرى كێشەكان شیبكاتەوە و پێشبینى رووداوەكانى داهاتووى بارى كۆمەڵ بكات و رادەى زێدەبوونى تاوانكارى و دیاردەى لەت لەتبوونى خێزان و لەڕێدەرچوونى لاوان و جیابوونەوەى ژن و مێرد...تاد.

پرۆگرامى دەرئەنجام:
پشت بە لێكۆڵینەوەى گشتگیر دەبەستێ بۆ روونكردنەوەى شتی تایبەت، بەواتایەكى دیكە پشت بە لێكۆڵینەوەى گشتگیر و پێشنیارو دەرئەنجامى گشتیەوە دەبەستێ، بەدیارخستنی ئەو تاكە راستیەى كاردەكاتە سەر گشتی و شێوازێكی نایابی پێ دەبەخشێ.








                               پرسیارەكانى بەشى دووەم
پ1/ گرنگترین بوارەكانى كۆمەڵناسى كە پێیەوە تایبەتمەندە دەستنیشان بكە ؟ 
پ2/ باسى پەیوەندى نێوان كۆمەڵناسى و دەرووناسى بكە؟
پ3/ ئایا دەتوانین كۆمەڵناسى لە زانیارییەكانى دیكە جیا بكەینەوە؟ 
پ4/ چ پەیوەندییەك مێژوو بە كۆمەڵناسى دەبەستێتەوە؟ 
پ5/ باسى پەیوەندى كارتێكردنى نێوان ئابوورى و كۆمەڵناسى دیارى بكە؟ 
پ6/ ئەنترۆپۆلۆژیا و كۆمەڵناسى جیاوازییان هەیە، بەڵام پەیوەندیشیان بەیەكەوە هەیە؟ 
پ7/ باسى گرنگترین جیاوازییەكانى نێوان كۆمەڵناسى و خزمەتگوزارى كۆمەڵایەتى بكە.
پ8/ بۆچى كۆمەڵناسى لە لێكۆڵینەوەكانیدا چەند پرۆگرامێكى زانیارى بەكاردەهێنێ.
پ9/ گرنگترین ئەو پرۆگرامانە بژمێرە كە كۆمەڵناسى لێكۆڵینەوەیان لەسەر دەكات و یەكێكیان باس بكە؟ 
پ10/ پرۆگرامى مێژوویی چۆن لە كۆمەڵگە دەكۆڵێتەوە؟ 
پ11/ چۆن پرۆگرامى بەراوردى لە كۆمەڵ دەكۆڵێتەوە؟ 
پ12/ باسى ئەو هونەرانە بكە كە بەكاردێ بۆ پرۆگرامى تەماشاكردنى هاوبەش لە  كۆكردنەوەى زانیارى و راستییەكان،
 پ - 13/ باسى گرنگترین قۆناغەكانى پرۆگرامى رووپێوكردن بكە ئەوانەى كە توێژەر پێیەوە پابەندە؟ 
پ14/ جیاوازى نێوان پرۆگرامى ئەنجامدان  و دەرەئەنجام چییە؟ 

