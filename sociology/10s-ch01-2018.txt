
بەشى یەكەم:

كۆمەڵناسى
 
چەمك و پەیدابوونى و ئامانجەكانى


كۆمەڵناسى: چەمك و پەیدابوونى و ئامانجەكانى 

أ‌-	چەمك و پەیدابوونى كۆمەڵناسى: 
چەمكى كۆمەڵناسى: ئەو زانستەیە كە لێكۆڵینەوە لە بارەى كۆمەڵگە و پەیوەندییە كۆمەڵایەتییەكانى ناو كۆمەڵگە دیاردە كۆمەڵایەتییەكان و گرفت و كێشە كۆمەڵایەتیەكان دەكات و هەوڵى پشكنین و شیكردنەوەى هۆكار و چارەسەرى ژیانى كۆمەڵایەتى دەدات. 
ئەم زانستە بایەخێكى گەورەى لە كۆمەڵگە پێشكەوتووەكان هەیە، بە شێوەیەكى تایبەتى، چونكە لە سرووشتى پەیوەندیی كۆمەڵایەتی و دەزگاى كۆمەڵایەتی و دیاردە كۆمەڵایەتییەكان دەكۆڵێتەوە ، هەروەها جیاوازى و ململانێى چینایەتى لێكدەداتەوە و ، باس لە نایەكسانی كۆمەڵایەتی و جۆرەكانى لادانى كۆمەڵایەتى و گۆڕانە كۆمەڵایەتییەكان دەكات. 
زاراوەى كۆمەڵناسى (Sociology) بۆ یەكەمجار لەلایەن ئۆگست كۆنت بەكارهاتووە و چەندین پێناسەى جۆراوجۆر بۆ ئەم زاراوە كراوە، ئۆگست كۆنت بە زانستى شیكردنەوەى دیاردەكانى ژیانى كۆمەڵایەتى دادەنێت.. 
لێكۆڵینەوە وبابەتە كۆمەڵایەتیەكان لە كۆندا پەرتەوازەو لەم لاو ئەولا بڵاوببونەوە، بەرنامەكەی نا روون و پسپۆری نەبوون، هەروەها بیردۆزە جێبەجێكاریەكانى بێ توانا و نادیار بوون، سەرەڕای ئەوانەش لەم كاتەدا كۆمەڵناسی وزانایانى كۆمەڵایەتى نەبوون بۆ ئەوەى لێكۆڵینەوە و توێژینەوەى كۆمەڵایەتى ئەنجام بدەن. بەهۆی نەبوونى ئەم جۆرە كەسە تایبەتمەندانە پیاوانى ئایینى و سیاسی و ئەدیب و فەیلەسوفان ئەركی چاودێری كۆمەڵایەتى و مرۆڤانەیان خستە ئەستۆی خۆیان.
بەڵام ئەو بابەتە كۆمەڵایەتیانەى ئەو نووسەرانە دەیاننووسی و لەلێكۆڵینەوە و بیركردنەوەى كۆمەڵایەتى نەبوو، بریتی بوون بە ئەركی كۆمەڵگەى مرۆڤایەتى و سروشتەكەى، كێشەكانى سەردەم و ئاستەنگەكانى، رۆڵی سیاسەت و ئایین لە ژیانى ئابووری و كۆمەڵایەتیداو ....... هتد.
جا لەبەر ئەوەى نووسەر و بیرمەندان  لەم سەردەمەدا لە كۆمەڵناسی و بەكارهێنانى بیردۆزە و هونەرى لێكۆڵینەوە و باسەكانیدا پسپۆر نەبوون، وەك زانستێك سەری هەڵنەداو بڵاونەبووە،  بۆیە نووسینەكانیان پێنج سیفەتى بنەڕەتییان پێوە دیار بوو كە ئەمانەن: 
1-	 تێكەڵاوبوونى زانیارییە كۆمەڵایەتییەكان، بە دیاردەكانى كۆمەڵگە و كردار و كارلێكەكانى مێژوویی و رامیارى و ئایینى و وێژەیی كرا بوون. 
2-	لێك جیانەكردنەوەى ئەو راستییانەى نووسەر دەیاننووسێت، لەگەڵ ئەو حوكمە بەهاییانەى دەریان دەبڕێت كاتێ بابەتەكە یان كێشە كۆمەڵایەتییەكە دەخاتە پێش چاو. 
3-	توێژەر یان نووسەرە كۆمەڵایەتییەكە پشتی  بەو بیردۆزە كۆمەڵایەتییانە نەدەبەستا  كە نووسینەكانى دەخاتە چوارچێوەیەكى دیاریكراو كە خزمەت بە شیكردنەوەى بابەتەكە دەكەن و ئامانج و بەرنامەكانى روون دەكەنەوە. 
4-	بیرمەند یان نووسەرە كۆمەڵایەتییەكە پشت بە بەرنامەیەك یان رێبازێكى باسكردن نەدەبەستا تا تواناى هەبێ زانیارى و راستییەكان كۆبكاتەوە و پۆلێنیان بكات و بنەماكانى بۆ دابڕێژێت. 
5-	نووسەر و بیرمەندە كۆمەڵایەتییەكانى ئەو كات لە بابەتە كۆمەڵایەتیەكان تایبەتمەند نەبوون، ئەمەش واى كرد نەتوانن سەربارێك بخەنە سەر گەشەى زانستى كۆمەڵایەتى و بەرەو پێشەوەى ببەن.  
  


- هۆكاری بێهێزى بابەتەكان لەم كاتەدا
    ئەو بارودۆخ و كەموكورتییەى كە لێكۆڵینەوە كۆمەڵایەتییەكان بە خۆیانەوە بینى، نووسین و بابەتە كۆمەڵایەتییەكان لاواز و بێ توانا بوون بەهۆى تایبەتمەندنەبوونى لە سنووردار كردنى نووسین و توێژینەوە كۆمەڵایەتیەكان، زاڵبوونى كێشەى هەڵچوون و حوكمى بەهایی لەسەریان، نەیانتوانى بەشدارى بكەن لە گەشەپێدانى مرۆڤـ و بەرەو پێشەوە بردنى ژینگە كۆمەڵایەتییەكان و رەفتار و بەها و دامەزراوە میركارییەكان. بۆیە پەیدابوونى كۆمەڵناسى وەك زانیارییەكى سەربەخۆ و داڕێژراو دواكەوت و بابەتەكانى پچڕ پچڕ و پەرش و بڵاو لە چەند مەیدانێكى لێكۆڵینەوە مانەوە. 

رۆڵى بیرمەندانى عەرەب و موسڵمان لەسەرهەڵدانى كۆمەڵناسى: 
زانا عەرەب و موسڵمانەكان بایەخیاندا بە لێكۆڵینەوەى واقیعی كۆمەڵگەى مرۆڤایەتى و پەیوەندى بە سرووشتى مرۆڤـ و پێبەخشەكانى ژینگە و ئەو هۆكارانەى كارى تێدەكەن و پێكهێنەرەكانى ئاوەدانى مرۆڤایەتییان وەسف كردووە و سرووشتی كار و كاردانەوەى نێوانیان شیكردۆتەوە و ئەو هۆكارانەیان دیاریكردووە كە بە تێپەڕینى كات دەبنە هۆى گۆڕانى كۆمەڵگە لە شێوەیەكەوە بۆ شێوەیەكى دیكە و ئەو هۆكارانەشیان دەستنیشان كردووە كە دەبنە هۆى كامڵى و جێگیربوونى. هەروەها لە خاسیەتى كۆمەڵگەى نموونەیی و كارتێكردنى سەركردایەتى لە گەشەكردن و بەرەو پێشەوە چوون و جێگیربوونى دووان و باسیان لە سیفەتەكانى سەركردایەتى و رۆڵ و فەرمانەكانى لە یەكگرتنى كۆمەڵ و لێك هەڵوەشانەوەى كردەوە. 
ئەوەى لێرەدا گرنگە، ئەوەیە كە دەبێ بڵێین لێكۆڵینەوەى كۆمەڵایەتى لاى عەرەب و موسڵمانان لە دوو رواڵەتى سەرەكیدا سەرهەڵدەدەن، ئەوانیش رواڵەتى فەلسەفییانەى ئایینیانەن كە (فارابی و ئیخوان ئەلسەفا و غەزالى و ئیبن روشد) نوێنەرین و، رواڵەتى كۆمەڵایەتى و ئەنترۆپۆلۆژین كە (ئیبن خەلدون و ماوردى و ئیبن بەتووتە و حاحیز) نوێنەرین. 
•	فارابی (870- 950) زایینى: 
كۆمەڵناسێكى موسڵمانە و لێكۆڵینەوەى لە بارەى كۆمەڵگە كردووە و لە راستیی كۆمەڵگەى مرۆڤایەتى كۆڵیوەتەوە، رەمەكى (غریزە) كۆمەڵایەتیی و كۆبوونەوەى مرۆڤى بەیەكەوە بەستۆتەوە، ئەو بنەما ئایینى و فەلسەفییانەى دانا كە كۆمەڵگەى نموونەیی پشتیان پێ دەبەستێ، فارابى كۆمەڵگەى كرد بە دوو پۆل كە ئەوانیش: 
1- كۆمەڵگەى تەواو:  ئەو كۆمەڵگەیە كە بەختیارى بۆ ئەندامەكانیان بەدى دێنێ.
2- كۆمەڵگە ناتەواوەكان: ئەو كۆمەڵگەیانەن كە ناتوانن لەبەر هەندێ هۆكارى پەیوەست بە سرووشتەكەى و بنیاد و سەرۆكایەتى ئەو بەختیارییە بهێننەدى. 
سەرەڕاى ئەوەى كە فاڕابی لە بابەتى فەرمانى سەركردە و سیفەتەكانى، رۆڵى سەركردە لە دابینكردنى بەختیارى و خۆشگوزەرانى بۆ ئەو كۆمەڵگەیەى كە حوكمى دەكات كۆڵییەوە، بایەخیشى بە بابەتى هەڵبژاردنى سەركردە دا و هەڵبژاردنەكەش بەلاى ئەوەوە، سیفەتێك هەیە كە پێویستە لە سەركردەدا هەبێت، یان ئەو كۆمەڵگەیەى سەركردەیی دەكات و ئەو مەترسی و گیروگرفتانەى تووشیان دەبێت دیاری بكرێت. 
* غەزالى (1058 – 1111) زایینى: 
ئەبو حامید غەزالى توانى بە بیروڕا كۆمەڵایەتییەكانى خۆى توێژینەوەكانى لە بارەى مرۆڤ و كۆمەڵگە لە هەموو بوارەكاندا دەوڵەمەند و گەشەى پێبدات، لە لێكۆڵینەوەكانیدا داهێنانى لە بوارى پرۆگرامى زانستى بنچینەیی بەكارهێنانەوە بۆ كۆكردنەوەى راستى و زانیارى و پۆلینى كردوون، ئەم راستیانەش بۆ شیكردنەوەى دیاردەكانى مرۆڤایەتى و رووداوەكانى كۆمەڵایەتى و كێشەكانى شارستانیەتى نێو كۆمەڵ بەكارهێناوە، بەمەش بەرنامەیەكى زانیارى بنچینەیی بۆ تۆژینەوە و لێَكۆڵینەوەى كۆمەڵایەتى دامەزراندووە و لە هۆكار و راستییەكانى كۆبوونەوەى مرۆڤایەتى و سوودى بۆ كەس و بۆ كۆمەڵ و كۆمەڵگە كۆڵیوەتەوە و رۆشنایی خستۆتە سەر رۆڵى كۆمەڵ و لە كارى بونیادنانى ژیان و پەرەپێدانى و بایەخى بەلایەنى رەوشت و بەها نموونەییەكانى داوە بەوەى كەوا بناغەى كۆمەڵن لە ئێستاكە و دوارۆژدا. 

* ئیبن خەلدوون (1332 – 1406) زایینى: 
   ئیبن خەلدون بە دامەزرێنەرى كۆمەڵناسى دادەنرێ، چونكە كۆمەڵزانی هێنایە كایەوە و لێكۆڵینەوە و رێبازى باسكردن و زانیاریەكانى بەرەو پێشەوە برد و واقیعیلە كتێبەكەى (المقدمە- عالم العمران) كۆمەڵى مرۆڤ و بنەماى نیشتەجێبوونى شیكردەوە، ئەمە سەرەڕاى لێكۆڵینەوەى سەبارەت بە دیاردەكانى ئارامى و جوڵەى كۆمەڵایەتى و دانانى یاساكانى جوڵەى كۆمەڵ لەگەڵ لێكۆڵینەوەى پەیوەندى نێوان واقیعی كۆمەڵایەتى و شارستانى و ئەو بیرو باوەڕانەى كە لە كۆمەڵگەدا دەردەكەون لە كتێبە بەناوبانگەكەى                       ( پێشەكى - المقدمە و عالم العمران). ئەمە جگە لەوەى كە ئیبن خەلدوون لەبەر هۆكارى تیرەگەرى و هۆزایەتى كە ئەندامەكانى یەك تیرە بە یەكتر دەبەستێتەوە و كۆمەڵگەى مرۆڤى كردووە بە چەند چینێكى دیاریكراو وەك كۆچەر (بدو) و گوندنشین و شارستان.

- كۆمەڵناسى چۆن سەرى هەڵدا:
ئەو بیروباوەڕ و هزر و بیردۆزە كۆمەڵایەتیانەى كۆمەڵناسە عەرەبەكان لەژێر سایەى ئیسلامدا خستیانە بەرچاو، بە بەردى بناغەى پەیدابوونى كۆمەڵناسى لاى عەرەب و موسڵمانەكان دادەنرێت. ئەو زانستە لە ڕێگەى ڕێنماییەكانى پێشەنگى هزرى و بیر و بۆچوونەكانیان و بیردۆزەكانیان هەیانبوو، بنچینە و تایبەتمەندى خۆى هەبوو كە گەلێك بیركارە كۆمەڵایەتییە ئەوروپاییەكانى پشتیان پێ بەستووە وەك (هۆبز و لۆك و رۆسۆ و هێگڵ و كۆنت و دۆركهایم) كەچى لە ئەوروپادا باس و لێكۆڵینەوە كۆمەڵایەتییەكان بە شێوەیەكى ئاشكرا و دیار بەرەو پێشەوە چوون، بە تایبەتى دواى چەرخى (راپەڕینى ئەوروپا) كە بزووتنەوەى بووژاندنەوەى زانیارییە كۆنەكان و دۆزینەوە جوگرافیاییەكانى بینى و بیرى خەڵك لە كۆت  و فشارى ئایینى (لاهووتى) رزگار بوو كە كڵێسە بەسەریدا سەپاندبوون. كۆمەڵە بیرمەند و زانایەك خەریكى باس و لێكۆڵینەوەى زانیارى بوون، ئەو بیرمەندانە نوێنەرایەتى چەندان قوتابخانەى بیرى و فەلسەفییانەیان دەكرد كە گیرۆدەى بێ ئەنجامى و دواكەوتوویی سەدەكانى ناوەڕاست بوون، بەڵام ئەو قوتابخانانە لەبەر ئەو بارودۆخە تازە پەیدابووەى كۆمەڵگەى ئەوسا، خۆى گوێزایەوە بۆ پێشكەوتنى چەرخى تازە و كاریگەرى نوێ گرینگترین ئەو قوتابخانانەش:  قوتابخانەى دەروونى و قوتابخانەى پەیمانى كۆمەڵایەتى و قوتابخانەى بایۆلۆژى و قوتابخانەى مێژوویی و قوتابخانەى (ماددی) بوون. 
هۆیەكانى سەرهەڵدانى كۆمەڵناسى وەك زانستێكى سەربەخۆ:
1-	ئەو خراپەكارییە كۆمەڵایەتیانەى لە ئەنجامى شۆڕشى پیشەسازى كە لە سەدەى هەژدەهەمدا لە ئەوروپا سەرى هەڵدا كاریگەرى هەبوو لەسەر دەركەوتنى كۆمەڵناسى وەكو زانستێكى سەربەخۆ. 
2-	پشێووى رامیارى دواى شۆڕشى فەرەنسى و شەڕەكانى ناپلیۆن  كە هەموو ئەوروپاى گرتەوە. 
3-	زاڵبوونى بیروباوەڕى دەستخستنى دەوڵەت لە رێكخستنى كۆمەڵگە و پاراستنى لە چەوساندنەوە و قۆرخكارى كێبڕكێ و چاودێرى بۆرسە (بازاڕى گۆڕینەوەى دراو). 
ئەو خاڵانەى سەرەوە دەورێكى كاریگەرییان لەسەر دەركەوتنى كۆمەڵناسى و سەربەخۆییەكەیدا هەبوو، تا ئەویش لەگەڵ زانیارییەكانى دیكەدا دەورى خۆى هەبێ لە رەنگڕێژى كۆمەڵگە و گەشەپێدانى و نەهێشتنى گیروگرفتەكانى مرۆڤ و ئەو خراپەكارییانەى گیرۆدەیان بووبوون لە ئەنجامى ئەو گۆڕانە ئابوورى و رامیارى و كۆمەڵایەتییە خێراییانەى لە سەدەى نۆزدەیەمى زایینیدا بەسەر كۆمەڵگە ئەوروپاییەكاندا هات. ئەو رووداو و گۆڕانكاریە خێرایانەى كە لە سەدەى هەژدەهەم و نۆزدەهەم كیشوەرى ئەوروپا بەخۆیەوە بینى هانى گەشەپێدان و بەرەو پێشەوە بردنى باس و لێكۆڵینەوەى كۆمەڵایەكانییدا لە لاى بیرمەندە ئەوروپاییەكان بە هەردوو جۆرییەوە ، تیۆرى و جێبەجێكردن و گەشەپێدان،  ئەو باس و لێكۆڵینەوانەش هاندەرێكى (وریاكەرەوەیەكى) راستەوخۆ بوو بۆ پەیدابوونى كۆمەڵناسى بە شێوەى زانیارییەكى سەربەخۆ لە فەلسەفە و مێژوو و ئایین و وێژە و زانیارییەكانى تر، دواى سەربەخۆیی كۆمەڵناسى ئەم زانیارییە توانى گەشە بكات و پەل بهاوێ و بە تواناتر بێت بۆ لێكدانەوەى دیاردە كۆمەڵایەتییەكان و شیكردنەوەى رەگەزە بنەڕەتییەكانى چارەسەركردنى ئەو گیروگرفتە مرۆڤایەتیانەى تاكەكەس و كۆمەڵ لە كۆمەڵگەى مرۆڤایەتیدا تووشیان ببوون.
گرنگترین ئەو كۆمەڵناسە ئەوروپاییانەى كە بەشدارییان لە سەربەخۆیی و گەشەكردن و بەرەو پێشەوە چوونى كۆمەڵناسى كرد ئەمانە بوون: 

•	ئۆگست كۆنت ( 1798- 1857) زایینى: 
كۆمەڵناسێكى فەڕەنسییە و لە ریزى پێشەوەى بیرمەندانى كۆمەڵناسى ئەوروپا دادەنرێت و تایبەتمەند بووە بە لێكۆڵینەوە لە پەیوەندییەكانى نێوان تاكەكەس و كۆمەڵگە. ئۆگست كۆنت بە پێشەنگى ئەو كەسانە دادەنرێت كە هەستى بە  پێویستبوونى هاتنەكایەى زانستێكى تایبەت بە كاروبارى كۆمەڵایەتییەكان كرد و ئەم زانایە سەرەتا  ناوى (فیزیاى كۆمەڵایەتى) بۆ ئەم زانستە  هەڵبژارد, بەڵام دواتر ناوى سۆسیۆلۆگى بۆ دانا. 
كۆنت بڕواى وابوو كە بابەتى سەرەكى كۆمەڵناسى . سیستەم و رێكخستنى كۆمەڵایەتییە، واتە لە بەشە لێك بەستراوەكانى توندى رژێمى كۆمەڵایەتى دەكۆڵێتەوە بەو بەڵگەیەى كە هەر گۆڕانێك لە بەشەكانى سیستەمى كۆمەڵایەتى كاردەكاتە سەر بەشەكانى تر لە قۆناغێك بۆ قۆناغێكى دیكەوە دەیانگۆڕێت. 
ئەم زانستە لە كاروكاردانەوەى تایبەتى بەشە جیاجیاكانى رێكخستنى كۆمەڵایەتى دەكۆڵێتەوە، بۆیەش كۆمەڵناسى بە كارێكى رێكخستنى گشتی كۆمەڵایەتى دادەنرێت. 

بەم پێیە و بە بۆچوونى كۆنت كۆمەڵناسى لە دوو بابەتى سەرەكى دەكۆڵێتەوە: 

1- ستاتیكى كۆمەڵایەتى (جێگیرى): Social Static
بریتییە لە لێكۆڵینەوە و شیكردنەوەى  كۆمەڵگەى مرۆڤایەتى لە بارى جێگیر و سەقامگیریدا، هەروەها لە بارەى سیستەمى كۆمەڵایەتى و پەیوەندییەكانى نێوان سیستەمەكە، لەگەڵ دەستنیشانكردنى شێوەكانى تەبایی بنەماى گشتى، گرنگترین بابەتەكانیشى زمان و ئاین و خێزانە، هەروەها لە رۆڵى هەر بەشێك لە بەشەكانى رێكخستن دەكۆڵێتەوە تا بەردەوامى بەكارى بونیادنانى گشتی و كۆمەڵ ببەخشێ و ئەنجام دەبێتە مایەى ئاسودەیی و جێگیریەتى. 

2- دینامیكى كۆمەڵایەتى(بزاوتى كۆمەڵایەتى)  (گۆڕاو):  Social Dynamic
بریتییە لە كردارى گۆڕانى بەشەكانى سیستەم و پێكهاتەى كۆمەڵگە لە ئەنجامى كارتێكردنى هۆكارێكى دەرەكى یان ناوەكى  كۆمەڵگە لە بارێكەوە بۆ بارێكى دیكە بە درێژایی قۆناغەكانى مێژووى شارستانییەت دەگۆڕێت، كۆمەڵگە لە قۆناغى  لاهوتى دەگۆڕێت و بە قۆناغى میتافیزیقیا تێدەپەڕێت تا دەگاتە دوا قۆناغ كە قۆناغى واقیعیە (ڕیالیزمى) قۆناغى سەرهەڵدانى زانیارییە. 








•	هربرت سبنسر (1820 – 1903) زایینى: 
  یەكێكە لە بیرمەندانى كۆمەڵناسى ئینگلیز لە رێیى بڵاوكردنەوەى كتێبێكى سێ بەرگى بە ناوى (زانستى كۆمەڵناسى) خزمەتێكى بەرچاوى بەبڵاوبوونەوەى كۆمەڵناسى كردووە، هربرت سبنسر دەڵێت: ( گرنگە كۆمەڵناسى ببێ بە زانستێكى سەربەخۆ و دوور لە زانستى ئاكار  و كۆمەڵایەتى). 
   هەوڵى سبنسر بۆ پەرەسەندنى كۆمەڵناسى لە دوو خاڵى سەرەكیدا پوختە دەكرێت:

1-	بیردۆزى ئەندامى: 
ئەم بیردۆزەیە لێكۆڵینەوە لە بارەى كۆمەڵگە دەكات لەگەڵ سەرجەم بوونەوەرى گیانلەبەرە زیندووەكان بەراوردى دەكات و ئەم بیردۆزەیە جەخت لەو فەرمانى كۆمەڵایەتییە دەكاتەوە كە بەشەكانى بوونەوەرى كۆمەڵایەتى پێى هەڵدەستن، ئەو بەشانەش بەیەكەوە بەستراون كە پێى دەگوترێ بەیەكەوە ژیانى كۆمەڵایەتى سەربەستى سیاسى و ئابوورى لەگەلأ سەرهەڵدانى داهێنانى زانیارى كردووە.



2-	بیردۆزى پەرەسەندنى كۆمەڵایەتى:
ئەم بیردۆزە رۆشنایی دەخاتە سەر بابەتى پەرەسەندن و نەشونماى كۆمەڵایەتى، ئەم بابەتەش لە زانستى زیندەوەرزانییەوە وەرگیراوە. پێشتر داروین لە كتێبەكەیدا لەژێر ناونیشانى (رەچەڵەكى چەشنان)ە باسى گەشەسەندنى فیزیۆلۆژیاى بوونەوەران – لەوانەش مرۆڤـ -  بە درێژاى سەدەكان لە شێوە ساكارەكانەوە تا شێوە ئاڵۆزەكەى و لە شێوە دواكەوتووەكەى بۆ بارە پێشكەوتووەكەى دەكات ئەم گۆڕانكارییەش ئادەمیزادیش دەگرێتەوە، بەڵام بە نەشونماى كۆمەڵایەتى ژیانى لەسەر زەوى پێشدەكەوێ لە ڕێگەى كردارێك پێى دەگوترێ گەشەسەندن یاخود پەرەسەندن. 
سبنسەر كۆمەڵگەى مرۆڤایەتى بۆ سێ چین دابەش كردووە، كۆمەڵى ساكار و كۆمەڵى ئاوێتە و كۆمەڵى ئاڵۆز.  

•	ئەمیل دۆركهایم (1858-1917) زایینى: 
كۆمەڵناسێكى فەڕەنساییە دواى ئۆگست كۆنت دووەم كەسە كە گۆڕانكارى لە بنەماكانى كۆمەڵناسییدا دروست كردووە. بە دانەرى كۆمەڵناسى نوێ لە بوار و بنچینەى بەرنامەى زانیارى دادەنرێت، بەرهەمە گرنگەكانى دۆركهایم بریتیین لە (رێساى پرۆگرام لە كۆمەڵناسى) و (دابەشكردنى كۆمەڵایەتى كار) و (خۆكوشتن) و (فەلسەفە و كۆمەڵناسى) و (شێوە سەرەتاییەكانى ژیانى ئایینى). 
دۆركهایم پێیوایە كۆمەڵناسى زانستێكى سەربەخۆیە و دیاردەكانى كۆمەڵایەتى دیاردەى سەربەخۆن. 
بەڵام لە بارەى دیاردە كۆمەڵایەتییەكان كە دۆركهایم تایبەتمەند بووە بەمجۆرە لێكى داوەتەوە: 
1-	دیاردە كۆمەڵایەتییەكان دیاردەى مرۆیین و لەگەڵ پەیدابوونى كۆمەڵگەى مرۆڤایەتیدا سەریان هەڵداوە، بۆیە جیاوازە لەگەلأ دیاردە سروشتیەكان.
2-	شێواز و چوارچێوەى كاركردن و بیروباوەڕى مرۆیین.  
3-	دیاردەى (شتەكانن) واتە باسى شتە سەربەخۆكان دەكات، كە دەتوانین هەستى پێ بكەین. 
4-	خاسیەتى دەرەكى هەیە بە واتا دەكەوێتە دەرەوەى هەستى كەسەكان و لە رابردوودا هەبووە لە ئەمڕۆ و دوارۆژیشیدا هەر دەبێت.  
5-	دیاردەكان دروستكراوى تاكەكان نین، بەڵكو دروستكراوى كۆمەڵگەن، بە شێوەیەكى یەك بەدواى یەك لە ئەنجامى تێكەڵاوى كۆمەڵایەتی سەریان هەڵداوە. 
6-	دیاردە كۆمەڵایەتییەكان دیاردەى داسەپاوون واتە بە زۆرى بەسەر مرۆڤـ و كۆمەڵ سەپێنراون بۆیەش دەسەڵاتى خۆى بەهێزى كۆمەڵ بەسەر كەساندا دادەسەپێنێ. 
دۆركهایم كۆمەڵگە بەسەر دوو جۆر دابەش دەكات: 

یەكەم: كۆمەڵگەى (جوڵێنەر) میكانیكى:
    بریتییە لە كۆمەڵێكى ساكار پشت بە سیستەمى كار دابەشكردنى  تایبەت نابەستێ، پسپۆڕى هەمەجۆرى تێدا نییە، هەموو ئەندامەكانى كۆمەڵگە لە رووى پیشەوە لەیەك دەچن.



دووەم: كۆمەڵگەى ئەندامی:
     كۆمەڵێكى ئاڵۆزە بە وردى پشت بە سیستەمى دابەشكردنى كار دەبەستێت، دۆركهایم لەو باوەڕەدا بوو كە كۆمەڵى مرۆڤایەتى لە كۆمەڵێكى میكانیكییەوە دواى زۆربوونى ژمارەى دانیشتوانى بوو بۆ كۆمەڵى ئەندامیەتى دەگۆڕێت. 

ب -  پەیوەندییە كۆمەڵایەتییەكان: 
زانستى كۆمەڵناسى لە سرووشتى پەیوەندییە كۆمەڵایەتی و هۆكارو ئەنجامەكانى دەكۆڵێتەوە ، لێكۆڵینەوەى كۆمەڵناسى بۆ بابەتى پەیوەندیەكان لەسەر ئاستى جیاجیان وەكو پەیوەندى نێوان كەسان و كۆمەڵانى بچووك و گەورە دەگرێتەوە، كۆمەڵناسان ئەم پەیوەندییانە وا پێناسە دەكەن كە بریتیین لە:

 (پەیوەندى كردن و كارتێكردن و كار و كاردانەوەى نێوان كەسان و كۆمەڵان بە مەبەستى دابینكردنى پێداویستییەكانى تاكە كەسان و وەدى هێنانى ئاواتەكانیان و پێكهێنانى ژیانێكى كۆمەڵایەتى پاشەكەوتكراو بە ڕووداو و دەستكەوتەكان).

 وەكو پەیوەندى نێوان كڕیار و فرۆشیار و پەیوەندى لە نێوان قوتابی و مامۆستا و پەیوەندى نێوان پزیشك و نەخۆش و نێوان كرێكار و ئەندازیار و نێوان كوڕ و باوك و نێوان دادوەر و تاوانبار و ئەمانە چەند جۆرێكى جیاجیاى پەیوەندى كۆمەڵایەتیین. 
لە رووى فەرمانەوە چەند جۆرە پەیوەندییەك دەگرێتەوە وەك:
1-	پەیوەندى هاریكارى و كێبڕكێكردن. 
2-	پەیوەندى كاتى و پەیوەندى هەمیشەیی.
3-	پەیوەندى ئاسۆیی و ستوونى. 
4-	پەیوەندى فەرمى و نافەرمى. 

•	پەیوەندى هاریكارى:  ئەمجۆرە پەیوەندییە كە كەسان و كۆمەڵان بەشدارى لە وەدیهێنانى ئاواتەكانى دوور و نزیك دەكەن لە رێگاى تێگەیشتن و كارى هاوكارى و هاوبەشدا، بەو پێیەوە كەسان و كۆمەڵان بۆ گەیشتن بە ئاواتەكانیان پێكەوە هاریكارى دەكەن وەك هاوكارى نێوان قوتابی و مامۆستا بۆ دابینكردنى ئاستێكى زانیارى بەرز لە قوتابخانە و بوارى پەروەردە و فێركردندا. 
•	پەیوەندى كێبڕكێش: ئەم جۆرە پەیوەندییە كە لەسەر بنەماى خۆ سەلماندنى هەر تاكێك یان كۆمەڵێك دامەزراوە لە رێگەى پێشبڕكێى و كێبڕكێوە كە لە نێوان خۆیان ئەنجامى دەدەن و سوود بە كۆمەڵ دەگەیەنن. 
•	پەیوەندى هەمیشەیی: ئەمجۆرە پەیوەندییە لە نێوان تاكەكانى كۆمەڵگە روودەدات شێوەى هەمیشەیی و بەردەوام بەخۆوە دەبینێ، وەك پەیوەندی نێوان رۆڵەكانى یەك خێزان كە تا دوا تەمەنیان درێژەى دەبێت.
•	پەیوەندى كاتى: پەیوەندییەكى تەمەن كورتە، چەند ساتێكى دیاریكراو دەخایەنێت و بە نەمانى هۆكارەكەى كۆتایی پێدێت وەك پەیوەندیەكەى نێوان كڕیار و فرۆشیار. 
•	 پەیوەندى ستوونى: ئەمەیان كار و كاردانەوەى نێوان دوو كەس یان زیاترە كە هەر یەكەیان سەر بە ئاستێكى كۆمەڵایەتییە، وەك بەڕێوەبەر و فەرمانبەرەكەى یان پەیوەندى نێوان ئەندازیار و كرێكار.
•	 پەیوەندى ئاسۆیی:  پەیوەندییەكى نێوان دوو كەس یا زیاترە هەموویان لە یەك ئاستى كۆمەڵایەتیین وەك پەیوەندى نێوان مامۆستا بە مامۆستایەكى دیكە یان پەیوەندى نێوان قوتابیان... تاد. ئەوەى شایەنى باسە پەیوەندییە كۆمەڵایەتییەكان كۆمەڵەیەك هۆ و ئەنجامیان هەیە. 
هۆكارى پەیوەندییە كۆمەڵایەتییەكان:
پەیوەندییە كۆمەڵایەتییەكان هۆیەكەى دەگەڕێتەوە بۆ كۆمەڵێك هاندەر و پاڵنەرى جیاواز كە هانى كەسان دەدات بۆ بەستنى پەیوەندییەكان، هەروەكو: 
1-	پاڵنەرى ئابووریی پاڵ بە كرێكارانەوە دەنێت تا لە كارگە كار بكەن و پەیوەندى لەگەڵ كرێكاران و خاوەن كارەكەیان ببەستن. 
2-	پاڵنەرى پەروەردەیی وا لە قوتابی و خوێندكار دەكات كە لە قوتابخانەكەى بخوێنى و چەندین پەیوەندى لەگەڵ قوتابیان و مامۆستایان پەیدا بكات.
3-	پاڵنەرى سەربازى هانى جەنگاوەران دەدات تا بچنە ناو دەزگا سەربازییەكان و پەیوەندى بە سەربازانى دیكەوە ببەستن.
4-	پاڵنەرى تەندروستى وادەكات پەیوەندى نێوان نەخۆش و پزیشكان بە تین دەكات. 
      كەواتە چەند پاڵنەرێك پاڵ بە كەسانەوە دەنێت تا پەیوەندى كۆمەڵایەتى لەگەڵ یەكتر پەیدابكەن، ئەمجۆرە پەیوەندییانە بە هەموو ئاستەكانییەوە ئاوات و پێداویستییەكانى ئەو كەسانەى كە پێیەوە پابەندن دابین دەكات و بە یاسا و بڕیارەكانییەوە پابەند دەبن. 





پێناسەیەكى دیكە بۆ كۆمەڵناسى هەیە دەڵێت:
((ئەو زانستەیە كە لە رەفتارى كۆمەڵایەتى دەكۆڵێتەوە و شیدەكاتەوە)) 
مەبەستیش لە رەفتارى كۆمەڵایەتى:
هەر جموجۆڵێكى بە ئەنقەستى كەسە كاتێ كە لە نێو كەسانى دیكە دەبێت و دەشبێ ژینگە و بارودۆخى هۆى رەفتارەكە هەبن.

رەفتار كردن پشت بە سێ بنچینەى سەرەكى دەبەستێ: 
أ – دوو كەس یان زیاتر كار لە یەكترى دەكەن و ئەو رەفتار و رووداوانە دێتە كایەوە كە بۆ تۆژینەوە و لێكۆڵینەوە پێویستە. 
ب- بوونى چەند رۆڵێكى یەكسان یان جیاوازى لە نێوان ئەو كەسانەى كە رەفتار ئەنجام دەدەن و پێى هەڵدەستن. 
ج – بوونى چەند پەیوەندییەكى كۆمەڵایەتى هاوشان لەگەل كردارە رەفتارییەكان.

جۆرەكانى رەفتاركردن: 
رەفتارى تاكە كەس لە كاتێكەوە بۆ كاتێكى دیكە دەگۆڕێت بەپێى سرووشت و گرنگیەتى رۆڵەكانى كۆمەڵایەتى و ئەوانەى كە لەگەڵ رۆڵى كردارەكە كار لە یەك دەكەن دەگۆڕێت. رەفتارى منداڵ سەبارەت بە قسە و جووڵانەوەى بەرامبەر بە منداڵێكى دیكەوە جیاوازە لەو رەفتاركردنەى كە لەگەڵ دایك و باوكى دەیكات. هەروەها رەفتارى قوتابییەك لەگەڵ قوتابییەكى دیكە هەمان ئەو رەفتارە نییە كە لەگەڵ مامۆستاكەى پەیڕەوى دەكات. كەواتە رەفتارى كۆمەڵایەتى پابەندە بە سرووشتی ئەو رۆڵانەى كە وەك فەرمانبەرێك دەیگێڕێت. دەتوانین لە میان رۆڵى كارەكەى تاكە كەسەوە پێشوەخت پێشبینى رەفتارەكەى بكەین. بۆ نموونە پێشوەخت دەتوانین رەفتارى پزیشك و رەفتارى نەخۆش و رەفتارى جەنگاوەر جا سەربازى بێت یان ئەفسەر لەمیان رۆڵیانەوە پێشبینى بكەین. 
هۆیەكانى پاڵنەر بۆ رەفتاركردن: 
بە تێگەیشتن و شیكردنەوەى ڕەفتارى كۆمەڵایەتى هۆكارى پاڵنەر بۆ ڕەفتاركردن و شێوازە سەرەكیەكان تێدەگەین، لەوانەیە رەفتارى كۆمەڵایەتى سۆز یان توڕەیی یان خۆڕسك بێت وەك خۆشەویستى دایك بۆ منداڵەكانى و لە باوەش گرتنى، یانیش هۆیەكەى دەگەڕێتەوە بۆ دابونەریتى كۆمەڵایەتى و رێوڕەسمییەكانى ژن هێنان یان بەڕێكردنى تەرمى مردوو ناشتنى یان ئەو رێوڕەسمیانەى لە بۆنە نیشتمانى و ئایینى پەیڕەو دەكرێت. 
هەندێ جار هۆیەكانى رەفتار دەگەڕێتەوە بۆ ژیریی و هۆشیارى تێڕوانین و هەستى ژیریەتى وەك رەفتارى ئەو قوتابییەى كە دەیەوێ لە رێگاى خوێندن و هەوڵدانەوە سەركەوتنى لە تاقیكردنەوەكاندا بڕوانامەى زانستى بەدەست بێنێ، بگاتە پلە و پیشەیەكى پایەدار لە نێو كۆمەڵدا. 

•	بابەتەكانى كۆمەڵناسى:
كۆمەڵناسى بەوە پێناسەكراوە كە تایبەتمەندە بە لێكۆڵینەوەى كۆمەڵگەى مرۆڤایەتى، چونكە كۆمەڵناسى بریتییە لە لێكۆڵینەوەى كۆمەڵگە كە لەو تاكە كەسانەى سەر بە كۆمەڵە مرۆڤایەتییەكان و هەر یەكەشیان لە بارى پەیوەندییكردن بە یەك و تێكەڵبوون لەگەڵ یەكتریدا پێكدێت. هەریەك لەو كۆمەڵانەش پەیكەر و فەرمان و ئامانجى تایبەتى خۆى هەیە كە بە زۆرى لەگەڵ سرووشتى كۆمەڵگە گەورەكەدا دەگونجێنن و بە هێڵە گشتییەكەیدا دەڕۆن و فەلسەفە و رێبازەكانى ژیانى دەگرنە خۆیان. ئەو كۆمەڵە كۆمەڵایەتییانەش كە كۆمەڵگەیان لێ پێك دێت كۆمەڵناسەكان ناوى رێكخراویان لێ دەنێن، وەكو خێزان و مزگەوت و كڵێسا و پارتى رامیارى و قوتابخانە و كێڵگە و كارگە و فەرمانگە یان یانەى كۆمەڵایەتى یاخود وەرزشى... تاد. دەگرێتەوە. 
هەروەها كۆمەڵگە لەو نیمچە كۆمەڵانە پێك دێت كە وەك كۆمەڵە جەماوەرێك دادەنرێت بۆ وەدیهێنانى چەند ئامانج و ئاواتێكى دیاریكراو تێدەكۆشێت، وەك ئەو چینە كۆمەڵایەتییانەى لە تاكە كەسى ئەوتۆ پێكدێن كە بە بارودۆخێكى ئابووریی و كۆمەڵایەتى تێدەپەڕن. وەك ئەو كرێكارانەى دەیانەوێ نەقابە یا ئەنجوومەنى كرێكارانەى تایبەت بە خۆیان پێك بهێنن، بۆ ئەوەى بەرپرسى داكۆكیكردن لە مافە كۆمەڵایەتى و پیشەیی و ئابوورى و رۆشنبیرییەكانى بگرێتە ئەستۆو ئەو وەرزشكارانەى كە دەیانەوێ یانەى وەرزشى پێك بهێنن بۆ بەجێهێنانى مەشق و یارییە وەرزشییەكانیان...تاد. بەڵام دەتوانین ئەو كۆمەڵانەى كۆمەڵگەیان لێ پێك دێت بە پێی پێوانەى دیاریكراو پۆل پۆلیان بكەین بۆ دەستەى جیاجیا، بۆ نموونە بەپێى قەبارە یان دابەشبوونى جوگرافى یان پیشە یان ئاستى رۆشنبیرى و زانیارى یان پەیوەستى چینایەتى. 
لێرەدا دەتوانین ئاماژە بەچەند خالێك بكەین كە بابەتى سەرەكى كۆمەڵناسین :
1-	سیستەمە گشتییە كۆمەڵایەتییەكان و گرنگى بە توێژینەوەى پێكهاتەى كۆمەڵگە و ئەو گۆڕانكاریانە دەدات كە ڕوودەدات.
2-	پەیوەندى گروپە كۆمەڵایەتییەكان و تایبەتمەندى هەریەكێكیان بەستنەوەى بە كاریگەرى ڕەفتارى كۆمەڵایەتیەوە، بەم شێوەیە كۆمەڵناسى بایەخ بە پەرەسەندنى مرۆڤـ دەدات. 
3-	پەیوەندییە جیاوازەكانى هاوبەندییە كۆمەڵاییەتیەكان كەلەوانەیە هاوشێوە بن وەك پەیوەندیە خێزانیەكان پەیوەندى فەرمى ، وەك پەیوەندى ئەندامەكانى كۆمەڵگە بەحكومەتەوە . بەم پێیە كۆمەڵناسى لێكۆڵینەوە لە ڕەفتارە كۆمەڵایەتییەكانى تاك لەگەلأ كەسانى دیكەدا هەلومەرجە كۆمەڵایەتییەكانى كەس و كۆمەڵیش دەگرێتەوە. 
4-	ئاست و تایبەتمەندییەكانى جیاوازەكان ژیانى كۆمەڵایەتیی بابەتێكى دیكەى لێكۆڵینەوە و تۆژینەوەى كۆمەڵناسییە لەگەلأ دروستبوونى كۆمەڵگە سەرهەڵدەدەن ( كۆمەڵناسى مرۆڤولۆژى) یان چاكسازى كۆمەڵایەتى پێ دەگوترێ . 
5-	پەیوەندى دیاردە كۆمەڵایەتییەكان و لێكۆڵینەوە لەبارەیانەوە دەكات. 
6-	لێكۆڵینەوە لەبارەى تایبەتمەندیە سەرەكیەكانى كۆمەڵگە پیشەسازییەكان و كاریگەریى پێشكەوتنە خێراكانى زانست و تەكنەلۆژیا لەسەر ژیانى كۆمەڵایەتى. 
7-	لێكۆڵینەوە لەبارەى هۆكارى بزاڤ و شۆڕشە كۆمەڵایەتیەكان دەكات. 
8-	لێكۆڵینەوە لە بابەت و كێشە كۆمەڵایەتى، ئابوورى ـ سیاسى و پەروەردەیەكان دەكات و لێكۆڵینەوە لە هۆكارە لە چوارچێوەى لەكۆمەڵگاكان و كولتوورە جیاوازەكاندا .
      
جۆرى كۆمەڵەكان: 
دەتوانین كۆمەلأ بەپێى قەبارە بەش بەش بكەین، جا ئەگەر كۆمەڵمان بەپێى ئەو پێوانەیە بەش بەش كرد، ئەوا دەبینین كە كۆمەڵەى گەورە لە رووى قەبارە هەن، وەك كارگە و كێڵگە و فەرمانگە یان بەڕێوەبەرایەتییەكان كە لە ژمارەیەكى زۆر  ئەندام پێك دێن، هەروەها كۆمەڵەى قەبارە مام ناوەندى هەن وەك كارگە و كێڵگە و یانەو كۆمپانیاكان كە لە ژمارەیەك ئەندام پێك دێن، كە ژمارەیان تا رادەیەك باشن و كەم نین، دیسان كۆمەڵەى قەبارە بچووكیش هەن وەك خێزان، یان خزمایەتى، یان هاوڕێیەتى كە لە چەند هاوڕێ و دۆستێك پێك دێنن. 
كەواتە ئەو كۆمەڵگەیەى كۆمەڵناسى تایبەتمەندە بە لێكۆڵینەوە و شیكردنەوە و دووبارە ڕێكخستنەوەى لەو كۆمەڵ و بەشە جیاجیاكان پێكهاتووە كە تاكە كەسەكانى چەندین وابەستەی كۆمەڵایەتیی هەمیشەیی، یان كاتى بەیەكیان دەبەستێتەوە كە پشت بە بەرژەوەند و ئامانجى هاوبەش دەبەستن، ئەو بەرژەوەندى و ئامانجەى كە ئەو بنەما و رەوشت و هەڵسەنگاندنەى كۆمەڵگە بڕیارى لەسەر دەدات و دانى پیادەنێت دیارى دەكرێن. دەبێ ئەوە بزانین كە كۆمەڵگەى مرۆڤایەتى پشت بەو زمانە دەبەستێ كە خەڵكەكە قسەى پێ دەكات، هەروەها بەو مێژووەى كە یەكێتییەكان قووڵ دەكاتەوە و بە یەكتریانەوە دەبەستێ و بەو چارەنووسە هاوبەشەى كە جۆرى كارى تاكەكەسانى كۆمەڵ یەك دەخات و رەفتاریان بەرەو هێڵێكى دیاریكراو ئاراستە دەكات و ئەو دابونەریتانەى كۆمەڵە مرۆڤایەتییەكان رێك دەخات و كار دەكاتە سەر هەست و نەستیان و هەرەوەزی و تەبایی و خۆشەویستى لە نێوانیاندا بەدى دەهێنێ. 

كۆمەڵگەى مەدەنى: 
ئەم زاراوەیە تا رادەیەك بە زاراوەیەكى تازە و نوێ دەناسرێت لە كۆمەڵگەى رۆژهەڵاتیدا، كەچى لە راستییدا ئەم زاراوەیە لەمێژە لەلایەن بیرمەندان و زانایانى بوارى كۆمەڵناسى شیكاركراوە و هەوڵى ئەوەیان داوە جیاوازییە بنەڕەتییەكان نێوان زاراوە هەمەچەشنەكانى وەك كولتوور و شارستانى و ژیاریی بەدیار بخەن. 
هەموو ئەو زاراوانەش بە مەبەستى برەودانە بە بوارە جۆربەجۆرەكانى كۆمەڵگە و ئەو قۆناغەش كە كۆمەڵگەى لە ژیانى نەزانینە و دواكەوتنەوە راگوێزا بۆ ژیانى مرۆڤایەتى و بە شارستانیی مرۆڤایەتى ناسراوە، هەندێ لە بیرمەندانى كۆمەڵناسى بیروڕایان وایە شارستانیەت وەكو چەمك پەیوەستە بە ژیانى شارنشینى و ئەو كەسانەى كە لەنێو جەرگەى شارنیشتەجێن، بەڵام ئەم بۆچوونە تا ماوەیەك باوى هەبوو كەچى دواتر جەخت لەسەر لایەنى هەڵسوكەوت و رەفتارە شارستانییەكان كرایەوە و بایەخ بە دامودەزگا مەدەنییەكان درا، هەروەها گرنگى بە رێكخستنى ژیان و مافى تاكەكان و رێكخراو و سەندیكاكان و رێكخراوە ناحكومییەكان ئاماژەیان پێدرا بۆ رێكخستنى ژیان و بەدیهێنانى ئامانجە مەدەنى و رۆشنبیرییەكان، لە كاتى ئێستاشدا زیاتر بۆ بەدەستهێنان و دەستەبەركردنى مافەكانى ئافرەت و منداڵان و سەربەخۆیی هۆیەكانى راگەیاندن و برەودان بە بوارى پەروەردە و چەسپاندنى یاسا لە دادپەروەرى كۆمەڵایەتى نێو كۆمەڵگەدا، هەروەها گرنگى بە كەمكردنەوەى توندوتیژ دژ بە رەگەزى مرۆڤـ و بۆ بە دیموكراتیكردنى كۆمەڵگە هەوڵدەدات. 
بۆ ئەوەى سیستەمێكى كۆمەڵایەتى تازە و جێگیر سەرهەڵبدات ئەوە تەنها ئەوە بەس نییە كە بە شێوەیەكى شیاو و گونجاو لە چەمكى كۆمەڵگەى مەدەنى تێیبگەین، بەڵكو دەبێ خەڵكى ئاسایی بە تامەزرۆوە بۆ چەسپاندنى ئەم سیستەمە هەوڵبدەن، ئەم مەرجە پێویست و زەروورە لە كاتێكدایە كە كۆمەڵگە بۆ ناو ژیانێكى تازە و نوێ هەنگاو دەنێت، بەبێ ئەم سووربوونە كۆمەڵگە ناتوانێت بەسەر سستى و جێگیرى خۆى زاڵبێت و بەرەو گۆڕان بڕوات و نەدەتوانیش خۆى لە كۆتى دابونەریتى سواو رزگار بكات.  








ج – ئامانجەكانى كۆمەڵناسى: 
كۆمەڵناسى لە رووى فەرمان و ئامانجەكانییەوە دەكرێت بە دوو بەشى سەرەكى كە ئەوانیش ئەمانەن: 

1-	كۆمەڵناسى بیردۆزى. 
2-	كۆمەڵناسى كردارى(كارەكى). 

كۆمەڵناسى بیردۆزەیى:
ئەو زانستەیە كە بایەخ بە لێكۆڵینەوە و دۆزینەوە و بیردۆزەدانان لە كەڵەكەبوونى زانیارییانەى تایبەت بە كۆمەڵگە و رەفتارە كۆمەڵایەتیی و شارستانیی بە هەردوو لایەنى مادى و واتایی دەدات. 

كۆمەڵناسى كردارى (كارەكى):
ئەو زانستەیە كە بایەخ بە بەجێهێنانى سەرەتا و بنەڕەتە بیردۆزەییەكانى كۆمەڵناسى دەدات بۆ چارەسەركردن و كردنەوەى گرێكوێرەى ئەو گیروگرفتە كۆمەڵایەتییانەى رووبەڕووى مرۆڤ و كۆمەڵگە دەبنەوە، بۆ نموونە: بیردۆزەكانى پەروەردەیی بۆ قووڵكردنەوەى پەیوەندییە پەروەردەییەكانى نێوان قوتابی و مامۆستایان بەكار دەهێنرێت و هەوڵ دەدات هانى هەموو خێزانێك بدات بۆ ئەوەى منداڵەكانیان بنێرنە قوتابخانە و دەزگا فێركارییەكان بە مەبەستى وەرگرتنى و ئەو رۆشنبیرى و زانستانەى كە دەتوانرێت بۆ خزمەتگەیاندن و گەشەپێدانى كۆمەڵگە لە گشت بوارەكانى ژیاندا پشتیان پێ ببەسترێ. 

لەم بوارەدا دەتوانین گرنگترین ئەو ئامانجانە دیارى بكەین كە كۆمەڵناسى دەیەوێت بۆ مرۆڤ و كۆمەڵ و كۆمەڵگە بەدەستى بهێنێت و دەكرێت ئەو ئامانجانە لەم خاڵانەى خوارەوە دیاری بكەین:
1-	كۆمەڵناسى ئامانجى ئەوەیە كە پۆلینێكى تایبەتى بە پەیوەندییە كۆمەڵایەتییەكان دابنێت، كە ئەركى بەش بەشكردنى پەیوەندییە كۆمەڵایەتییەكان بێت، ئامانجیش لەم پۆلینكردنە ئەوەیە كە پەیوەندییە كۆمەڵایەتییەكان لە پەیوەندییەكى (خراپ) و دوژمنكارییەوە بگۆڕێت بۆ پەیوەندییەكى (چاك) و بەكەڵك. 
2-	كۆمەڵناسى هەوڵى روونكردنەوەى بەشەكانى بونیادى كۆمەڵایەتى و شیكردنەوەى رەگەزەكان و پێكهێنەرەكانى دەدات، گرنگى بە دامەزراوەى ئایینى و ئابوورى و خێزانى و رامیارى و پەروەردەیی دەدات، ئەو دامەزراوانەش بەیەكەوە بەستراو و تەواوكارى یەكترن و هەر گۆڕانكارییەكیش بەسەر یەكێكیاندا بێت، ئەوا بێگومان رەنگدانەوەى خۆى لەسەر دامەزراوەكانى دیكەدا بەجێ دەهێڵێت، بەمەش دەڵێن گۆڕانى كۆمەڵایەتى. 
3-	هەوڵى لێكۆڵینەوەى جۆر و شێوەكانى رەفتارى كۆمەڵایەتى و پاڵنەر و كاریگەریەكانى لە تاكەكەس و كۆمەڵ دەكات و دەیەوێت لەگەڵ رەفتارى هەڵچووندا بجەنگێت و رەفتارى ژییرایەتى پتەو بكات كە لایەنە باشەكەى یەك بگرێتەوە بۆ كاریگەریی كۆمەڵایەتی و كۆمەڵگەى مەزن. 
4-	هەوڵى زانینى یاساكانى جێگیربوون و جووڵەى لەخۆوە یان گۆڕانى كۆمەڵایەتى دەدات. 
5-	دەیەوێت ئەو گیروگرفتە كۆمەڵایەتییانەى كۆمەڵگەكان بە گشتی دووچار و گیرۆدەى بوونە دەستنیشان بكات و هۆیە بابەتی و خۆییەكان و كاریگەرییە دوور و نزیكەكانى بزانێت. 
6-	لێكۆڵینەوەیەكى كۆمەڵایەتییانەو شیكاریانە و رەخنەگرانەى دیاردە كۆمەڵایەتییە ئاڵۆزەكان لە رووى سرووشت و هۆ و ئەنجامەكانى كە لە زەمینەى ئەو دیاردە و بارودۆخ و ئاڵۆزانەوە هەڵقووڵاون وەك لێكۆڵینەوە لە بارەى بزووتنەوەى كۆمەڵایەتى و رامیارى و شۆڕش و جەنگ و چینە كۆمەڵایەتییەكان بكات. 
7-	بەستنەوەى دەزگا و سیستەمە كۆمەڵایەتییەكان لە رووى پەیدابوون و گەشەسەندنەوە لە نێوان ئەو كۆمەڵگەیەى كە تیایدان كار لە یەكترى دەكەن، چونكە ئەم دامەزراوە رژێمانە بۆ ئەوە هاتوونەتە كایەوە تا كۆمەڵگە رێكخەن و تەگەرە و ناكۆكییەكان چارەسەر بكەن و پەیوەندییەكان لەگەڵ كۆمەڵگەكانى دیكەدا پتەو بكەن. 













پرسیارەكانى بەشى یەكەم

پ1 /  كۆمەڵناسى چییە ؟ چۆن سەرى هەڵدا ؟ 
پ2/ پەیوەندییە كۆمەڵایەتییەكان چییە؟ جۆرەكانیشى چین؟ 
پ3/ هۆكارى پەیوەندیە كۆمەڵایەتییەكان چین؟ ئامانجەكانیشى كامانەن؟ راڤەى بكە و چەند نموونەیەكى زیندووى لە كۆمەڵگەدا بۆ بهێنە. 
پ4/ رەفتارى كۆمەڵایەتى چییە و بنچینەكانى پێكهاتنى رەفتار چییە؟ 
پ5/ جۆرەكانى رەفتارى كۆمەڵایەتى باس بكە و وەڵامەكەت بە چەند نموونەیەك ساغ بكەرەوە. 
پ6/ باسى ئەم دەستەواژەیە بكە: 
	كۆمەڵناسى بریتییە لە زانستى لێكۆڵینەوەى كۆمەڵگە (دراسە المجتمعات) 
پ7/ ئەو خاسیەتانە روون بكەرەوە كە نووسینە كۆمەڵایەتییەكان پێش سەربەخۆبوونى كۆمەڵناسى پێى دەناسرێتەوە.
پ8/ لەگرنگترین ئەو بیروڕا و بیردۆزانە بدوێ كە هەریەكە لە ئیبن خەلدوون و فارابی و غەزالى پێشكەشیان كردووە سەبارەت بە بەرەو پێشەوەچوون و گەشەكردنى كۆمەڵناسى لە چاخەكانى ناوەڕاست. 
پ9/ گرنگترین ئەو هۆكارانە روون بكەرەوە كە بووەتە هۆى بایەخدانى دەوڵەتە ئەوروپاییەكان بە كۆمەڵناسى لە سەدەى هەژدەهەم و نۆزدەهەمدا. 
پ10/ بیروڕاكانى ئۆگست كۆنت بۆ بەرەو پێشەوەچوون و گەشەكردنى كۆمەڵناسى كە پێشكەشى كردووە چین؟ .
پ11/ هربرت سبنسر بۆ بەرەو پێشوەچوون و گەشەكردنى كۆمەڵناسى چى پێشكەش كردووە؟ 
پ12/ ئەمیل دۆركهایم  بایەخێكى زۆرى بە دیاردە كۆمەڵایەتییەكان داوە باسیان بكە؟ 
پ13/ لە بارى كۆمەڵگەى مەدەنییەوە بدوێ و خاسیەتەكانى چین؟ 
پ14/ گرنگترین ئامانجەكانى كۆمەڵناسى بژمێرە؟ 


