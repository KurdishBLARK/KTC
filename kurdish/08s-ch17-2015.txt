
(وانەى حەڤدەهەم)
گـرێى هاوەڵناوى

ئەم ڕستانە بخوێنەوە:


1.	شارى زۆر گەورەم بینى.
2.	ئێوەى گەلێك زیرەك سەردەكەون.
3.	تابلۆكە هەندێك جوانە.
4.	كوڕە زۆر ئازاكە هات.
5.	پردێكى جوان‌و پتەویان دروستكرد.

خستنەڕوو:
گرێى هاوەڵناوى دەتوانێت هەموو ئەركەكانى هاوەڵناو ببێنێت، بەڵام ئەوەى جیایان دەكاتەوە، تەنیا شێوەى پێكهاتنیانە، كە گرێى هاوەڵناوى فراوانترە‌و لە ڕووى دروستبوونییەوە جیاوازە لە هاوەڵناوى داڕژاو‌و لێكدراو.
ئەگەر سەیرى ڕستەكان بكەین، دەبینین: 
1.	لە ڕستەى یەكەمدا (شارى زۆر گەورەم بینى)، (زۆر گەورە) گرێیەكى هاوەڵناوییە، لە هاوەڵناوى نادیارى (زۆر)‌و هاوەڵناوى چۆنیەتى(گەورە) دروستبووە، ئەركى دیارخەرى ناوى (شار)ى بینیوە، چونكە وەسفى ناوەكەى كردووە.
2.	لە ڕستەى دووەمدا (ئێوەى گەلێك زیرەك سەردەكەون)، (گەلێك زیرەك) گرێیەكى هاوەڵناوییە، لە هاوەڵناوى نادیارى (گەلێك)‌و هاوەڵناوى چۆنیەتى (زیرەك) پێكهاتووە. ئەركى دیارخەرى جێناوى سەربەخۆى (ئێوە)ى بینیوە، چونكە وەسفى جێناوەكەى كردووە.
3.	لە ڕستەى سێیەمدا (تابلۆكە هەندێك جوانە)، (هەندێك جوان) گرێیەكى هاوەڵناوییە، لە هاوەڵناوى نادیارى (هەندێك)‌و هاوەڵناوى چۆنیەتى (جوان) پێكهاتووە. ئەركى تەواوكەرى كارى ناتەواوى (ە)ى بینیوە، چونكە واتاى كارە ناتەواوەكەى تەواوكردووە.
4.	لە ڕستەى چوارەمدا (كوڕە زۆر ئازاكە هات)، (زۆر ئازا) گرێیەكى هاوەڵناوییە، لە هاوەڵناوى نادیارى (زۆر)‌و هاوەڵناوى چۆنیەتى(ئازا) دروستبووە، ئەركى دیارخەرى ناوى (كوڕ)ى بینیوە، چونكە وەسفى ناوەكەى كردووە.
5.	لە ڕستەى پێنجەمدا (پردێكى جوان‌و پتەویان دروستكرد)، (جوان‌و پتەو) گرێیەكى هاوەڵناوییە لە هەردوو هاوەڵناوى چۆنیەتى (جوان ، پتەو) بە یارمەتى ئامرازى لێكدەرى (و) دروستبووە. ئەركى دیارخەرى ناوى (پرد)ى بینیوە.
 
دەستور:

گرێى هاوەڵناوى كۆمەڵە پەیڤێك بەسەریەكەوە كە لە ڕستەدا ئەركى هاوەڵناو دەبینێت‌و وەسفى ناو یان جێناو دەكات و لە ڕستەدا دەبێتە دیارخەرى ناو ‌و جێناو، هەروەها دەبێتە تەواوكەرى كارى ناتەواو.
بەم شێوانە دروستدەكرێن:
1-	{ هاوەڵناوى نادیار  + هاوەڵناوى چۆنییەتى }
وەك: زۆرجوان،  هەندێك خێرا،  كەمێك بەپەلە .....
2-	{ هاوەڵناوى چۆنیەتى+ئامرازى لێكدەر(و)+هاوەڵناوى چۆنییەتى}
وەك: زیرەك‌و لێهاتوو، خۆش‌و بەتام ، جوان‌و نوێ .......

ڕاهێنانى (1)
ئەم بۆشاییانەى خوارەوە بە گرێیەكى هاوەڵناوى پڕبكەرەوە:
1.	مرۆڤى .......... بە ئاوات دەگات.
2.	لەگەڵ هاورێى .......... هەڵسوكەوت بكە.
3.	خاتوو میتران بە دۆستێكی .......... كورد دادەنرێت.
4.	میوەى .......... بخۆ.


ڕاهێنانى (2)

ئەم بۆشاییانە بە گرێیەكى گونجاو پڕبكەرەوەو جۆرەكەشى بنووسە:
1.	.......... ناخۆشە.
2.	كوڕە .......... ئامۆازمە.
3.	.......... دەكرم.
4.	كاغەز .......... دروست دەكرێت.
5.	دەبێت قوتابی ..........ت خۆش بوێت.
6.	.......... نووسى.



ڕاهێنانى (3)

 بۆ هەر گرێیەكى (ناوى، هاوەڵناوى ، هاوەڵكارى) دوو ڕستە بهێنەرەوە.


ڕاهێنانى (4)
چۆن گرێى ناوى‌و هاوەڵناوى‌و هاوەڵكارى لێك جیادەكەیتەوە؟ بە نمونە ڕوونى بكەوە.




ڕاهێنانى (5)
لەم گرێیانەى خوارەوە جۆرى گرێیەكە دیاربكەو لە ڕستەدا بەكارى بهێنە.
(زۆر خۆش، دوێنێ شەو، درەختى چیاكە، ، دارى سێو، هەفتەى داهاتوو)

ڕاهێنانى (6)

جیاوازیى نێوان ئەمانەى خوارەوە ئاشكرا بكە:

1.	ئـ-  تەختە ڕەشەكەم سڕییەوە.	ب- تەختەڕەش دەستمان پیسدەكات.
2.	ئـ- منداڵەكە زیرەكە.	ب- منداڵە زیرەكەكە، چاودێرى پۆلە.
3.	ئـ- هەرمێ لاسوورە	ب- هەرمێى لاسوور
		


ڕاهێنانى (7)
ئەم ڕستانەى خوارەوە شلۆڤەبكە:
1.	كرێكارەكان دوێنێ ئێوارە لە كارگەى مافور گەڕانەوە.
2.	كچا گەلەك ژیر خارن ئامادەدكر.
