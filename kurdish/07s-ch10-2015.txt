

(وانەى دەیەم)
بنچینەكانى ڕستە
ئـ- (بكەر- كارى تەواو)
1.	دلۆڤان دچیت بۆ قوتابخانە.
2.	فەرهاد دانیشت.
3.	ڕەزڤانى زەڤى ئاڤدا.
4.	باران بارى.
5.	كەوەكە دەفڕێت.
6.	داراى سێڤ خار.
ب- (نیهاد- كارى ناتەواو)
1.	دایكا وان دڵسۆز بوو.
2.	سەردار تۆلازەكێ   ڕەوشنبیرە.
3.	پاڵتۆكە بۆ ژیلە دەبێت.
4.	فەرهەنگى هەمبانە بۆرینەى هەژار بەسوودە.
5.	قوتابییەكە دەبێت بە پزیشك.
6.	زڤستان سارە.



خستنەڕوو:
ئەگەر سەرنج بدەینە ڕستەكانى بەشى (ئـ) دەبینین هەر ڕستەیەك لە دوو بەش پێكهاتووە، ئەگەر یەكێكیان لاببەین شیرازەى ڕستەكە تێكدەچێت‌و لە مەبەستەكەى ناگەین. بۆ نمونە: لە ڕستەى (دلۆڤان دچیت بۆ قوتابخانە) ئەگەر وشەى (دچیت) لابدەین، ئەوى دیكەیان بە تەنیا ناتوانێت مەبەستى ڕستەكە بدات بە دەستەوە، هەروەها ڕستەكانى دیكەش، بەمەدا بۆمان دەردەكەوێت كە هەموو ڕستەیەك لەسەر دوو بنچینە دادەمەزرێت، ئەگەر كارى ڕستەكە كارێكى تەواوبوو، بنچینەى ڕستەكە بەم شێوەیە دەبێت: یەكێكیان (بكەر)ەو ئەوەى تریان (كار)ە. وەكو لەمەولا ڕوونى دەكەینەوە.
1.	لە ڕستەى (دلۆڤان دچیت بۆ قوتابخانە) وشەى دلۆڤان ناوە، (بكەر)ە چونكە كارێكى كردووە، وشەى دچیت (كار)ە چونكە كردەوەیەكى پیشانداوە، كە دلۆڤان كردوویەتى.
2.	لە ڕستەى (فەرهاد دانیشت). وشەى فەرهاد ناوە، (بكەر)ە چونكە كارێكى كردووە، وشەى دانیشت (كار)ە چونكە كردەوەیەكى پیشانداوە، كە فەرهاد كردوویەتى.
3.	لە ڕستەى (ڕەزڤانى زەڤى ئاڤدا) وشەى ڕەزڤان ناوە، (بكەر)ە چونكە كارێكى كردووە، وشەى ئاڤدا (كار)ە چونكە كارێكى پیشانداوە كە ڕەزڤان كردوویەتى.
4.	لە ڕستەى (باران بارى). وشەى باران ناوە، (بكەر)ە چونكە كارێكى دراوەتە پاڵ، وشەى بارى (كار)ە چونكە كارێكى پیشانداوە كە دراوەتە پاڵ باران.
5.	لە ڕستەى (كەوەكە دەفڕێت). وشەى كەوەكە ناوە، (بكەر)ە چونكە كارێكى كردووە، وشەى دەفڕێت (كار)ە چونكە كارێكى پیشانداوە، كە كەوەكە كردوویەتى.
6.	لە ڕستەى (داراى سێڤ خار) وشەى دارا ناوە، (بكەر)ە چونكە كارێكى كردووە.
وشەى خار (كار)ە چونكە كارێكى پیشانداوە، كە دارا كردوویەتى: 
كەوابوو: لە ڕستەى كارى تەواو، ڕستە لەسەر دوو بنچینە دادەمەزرێت بنچینەى یەكەم (بكەر)ەو بنچینەى دووەم (كار)ە.
ئەگەر سەرنج بدەینە ڕستەكانى بەشى (ب) دەبینین، كە هەر ڕستەیەك لە دوو بەش پێكهاتووە. یەكێكیان لا ببەین شیرازەى ڕستەكە تێكدەچێت‌و لە مەبەستەكەى ناگەین، هەموو ڕستەیەك لەسەر دوو بنچینە دادەمەزرێت. ئەگەر كارى ڕستەكە كارێكى ناتەواو بوو بنچینەكانى، یەكێكیان نیهادەو ئەوەى تریان گوزارەیە وەكو لەم ڕستانەدا دەردەكەوێت.



1.	لە ڕستەى (دایكا وان دڵسۆز بوو) وشەى (دایك) ناوە، نیهادە، چونكە سیفەتێكى دراوەتە پاڵ، وشەى (بوو) كارى ناتەواوە، بە یاریدەى وشەى (دڵسۆز) بووە بە گوزارەو سیفەتێكى داوەتە پاڵ دایك.
2.	لە ڕستەى (سەردار تۆلازەكێ ڕەوشەنبیرە). وشەى سەردار ناوە، نیهادە، چونكە سیفەتێكى دراوەتە پاڵ، وشەى (5) كارى ناتەواوە بە یاریدەى وشەى (ڕەوشنبیر) بووە بە گوزارەو سیفەتێكى داوەتە پاڵ سەردار.
3.	لە ڕستەى (پاڵتۆكە بۆ ژیلە دەبێت) وشەى (پاڵتۆكە)  ناوە، نیهادە چونكە هەواڵێكى دراوەتە پاڵ، وشەى (دەبێت) كارى ناتەواوە بە یاریدەى وشەى (بۆ ژیلە ) بووە بە گوزارەو هەواڵێكى داوەتە پاڵ (پاڵتۆكە).
4.	لە ڕستەى (فەرهەنگى هەمبانە بۆرینەى هەژار بە سوودە). وشەى (فەرهەنگ) ناوە، نیهادە، چونكە سیفەتێكى دراوەتە پاڵ، وشەى (ە) كارى ناتەواوە بە یاریدەى وشەى (بەسوود) بووە بە گوزارە سیفەتێكى داوەتە پاڵ فەرهەنگ.
5.	لە ڕستەى (قوتابییەكە دەبێت بە پزیشك). وشەى (قوتابییەكە) ناوە، نیهادە، چونكە هەواڵێكى دراوەتە پاڵ، وشەى (دەبێت) كارى ناتەواوە، بە یاریدەى وشەى (پزیشك) بووە بە گوزارەو هەواڵێكى داوەتە پاڵ قوتابییەكە.
6.	لە ڕستەى (زڤستان سارە). وشەى (زڤستان) ناوە، نیهادە، چونكە سیفەتێكى دراوەتە پاڵ، وشەى (ە) كارى ناتەواوە بە یارمەتى وشەى (سار) بووە بە گوزارەو سیفەتێكى داوەتە پاڵ (زڤستان).
         كەوابوو: لە ڕستەى كارى ناتەواودا بنچینەكانى ڕستە بریتین لە      
         (نیهاد، گوزارە).
دەستور:
ڕستە لەسەر دوو بنچینە دادەمەزرێت ئەگەر یەكێكیان لاببرێت ڕستە تێكدەچێت‌و لە مەبەستەكەى ناگەین.
ئـ- ئەگەر كارى ڕستەكە كارێكى تەواوبوو، بنچینەكانى ڕستە بریتین   
   لە (بكەر، كار).
ت‌-	ئەگەر كارى ڕستەكە كارێكى ناتەواوبوو، بنچینەكانى ڕستە بریتین   
      لە (نیهاد، گوزارە).
بكەر: ئەو كەسەیە یا ئەو شتەیە، كە لەڕستەدا كارێكى كردووە، یان كارێك دەكات، یا كارێكى دەدرێتە پاڵ.     
كار: ئەوەیە، كە كردەوەیەك پیشاندەدات‌و دەدرێتە پاڵ كەسێك یا شتێك،  لە كاتێكى دیاریكراودا.                                 
نیهاد: ئەو ناوەیە یا ئەو جێناوەیە، كە لەڕستەدا هەواڵێك یا سیفەتێكى دەدرێتە پاڵ بەڵام بە هیچ كارێك هەڵناستێت.
گوزارە: بریتییە لە كارى ناتەواو بە یارمەتى وشەیەكى دیكە هەواڵێك یا سیفەتێك دەداتە پاڵ نیهاد.

                                
ڕاهێنانى (1)
لەم ڕستانەى خوارەوەدا بنچینەكانى ڕستە‌و جۆرەكەى دیاربكە:
1.	نێرگز كولیكەكا سپییە.
2.	باخەوان گوڵ دەچێنێت.
3.	كۆچەرێن جافان  دچنە زۆزانان. 
4.	  ئاوەكە دەبێت بە سەهۆڵ.
5.	هەنگ شیلەى گوڵ دەمژێت.
6.	ڕاستى سەردەكەوێت.
ڕاهێنانى (2)
پێنج ڕستە بهێنەوە بە مەرجێك بنچینەى سێیانیان (بكەرو كار) بێت‌و بنچینەى دووانیان (نیهادو گوزارە)بێت.

ڕاهێنانى (3)
ئەم كارانە لەناو بۆشاییەكانى خوارەوە دابنێ:
(پشكوت، بەزاند، درێژكرد، ڕاگەیاند، دەست پێكرد، گرتەوە، هاتن)

گەلى كوردستان شێرانە ڕاپەڕینە مەزنەكەى بەهارى (1991)ز ........ هێزى شەڕى ........ موژدەى سەركەوتنى ........ غونچەى ئازادى كە بە خوێنى شەهیدان ئاودرابوو دەمى ........ كامەرانى هەموو لایەكى ........ پەرلەمان‌و حكومەتى كوردستان ........ـە كایەوە.

ڕاهێنانى (4)
ئەم ڕستانەى خوارەوە شلۆڤەبكە:
1.	شەرمین دەچێت بۆ قوتابخانە.
2.	بەهارى كوردستان ڕەنگینە.







