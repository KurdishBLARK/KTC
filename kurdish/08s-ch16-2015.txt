
(وانەى شازدەهەم)
گـرێى ناوى
ئەم ڕستانە بخوێنەوە:
1-	 چراى ژوورەكە داگیرسا.                                 (بكەر) 
2-	چراى ژوورەكە ڕوناكە.                                  (نیهاد)
3-	چراى ژوورەكەم داگیرساند.                             (بەركار)
4-	ڕوناكى لە چراى ژوورەكە دێت.                (تەواوكەرى بەیاریدە)
5-	ئەوە چراى ژوورەكەیە.                       (تەواوكەرى كارى ناتەواو)
6-	تیشكى چراى ژوورەكە ڕوناكە.                  (دیارخەرى ناو)
7-	چراى ژوورەكە كزكرا.                                 (جێگرى بكەر)

خستنەڕوو:
ئەگەر سەیرى ڕستەكان بكەین دەبینین ئەو گرێیانەى كە هێڵیان بە ژێرداهاتووە پێكهاتەیەكى دیاریكراویان هەیە و هەریەكێكیان ئەركێكى جیاوازى وەرگرتووە.
لە ڕستەى یەكەمدا (چراى ژوورەكە داگیرسا)، (چراى ژوورەكە)، گرێیەكى ناوییە، چونكە لە هەردوو ناوى (چرا) و (ژوورەكە) بە یارمەتى ئامرازى دانەپاڵ پێكهاتووە. ئەركى (بكەر)یشى بینیوە، چونكە كارى (داگیرسان)ى ئەنجامداوە، واتە كارێكى ئەنجامداوە‌و كارەكەش تەواوە.
لە ڕستەى دووەمدا (چراى ژوورەكە ڕوناكە) بە هەمان شێوە (چراى ژوورەكە) گرێیەكى ناوییە، ئەركى (نیهاد)ى بینیوە، چونكە سیفەتێكى دراوەتەپاڵ و كارەكەى ناتەواوە. 
لە ڕستەى سێیەمدا (چراى ژوورەكەم داگیرساند) گرێی ناویی (چراى ژوورەكە) ئەركى (بەركار)ى بینیوە، چونكە كارى (داگیرساند)ى بەسەر داهاتووە. واتە كاریگەرى كارەكەى كەوتووەتە سەر.
لە ڕستەى چوارەمدا (ڕوناكى لە چراى ژوورەكە دێت) گرێی ناویی(چراى ژوورەكە) ئەركى (تەواوكەرى بەیاریدە)ى بینیوە، چونكە بە یارمەتى ئامرازى پەیوەندى (لە) واتاى كارەكەى تەواوكردووە.
لە ڕستەى پێنجەمدا (ئەوە چراى ژوورەكەیە) گرێى ناویی(چراى ژوورەكە) ئەركى (تەواوكەرى كارى ناتەواو)ى بینیوە، چونكە واتاى كارى ناتەواوى (ە)ى بۆ كاتى ئێستا تەواوكردووە.
لە ڕستەى شەشەمدا (تیشكى چراى ژوورەكە ڕوناكە)، گرێى ناویی (چراى ژوورەكە) لە ئەركى (دیارخەرى ناو)دایە‌و بە یارمەتى ئامرازى دانەپاڵى (ى) بووەتە دیارخەرى ناوى (تیشك).
لە ڕستەى حەوتەمدا (چراى ژوورەكە كزكرا)، گرێى ناویی (چراى ژوورەكە) لە ئەركى (جێگرى بكەر)دایە، چونكە لە شوێنى بكەر دانراوە‌و كارەكەشى بكەرنادیارە.
 
دەستور:

گرێى ناوى، كۆمەڵێك پەیڤن، بەسەر یەكەوەن، پەیوەندییەكى بەهێزیان لەگەڵ یەكتردا هەیە و هەموو ئەركەكانى ناو دەبینین، هەر لەبەر ئەمەش پێیدەگوترێت گرێى ناوى.
دروستكردنى گرێى ناوى
گرێی ناوى بە چەند ڕێگایەك دروستدەكرێت، گرنگترینیان ئەمانەن :

1.	دەكرێ گرێی ناوى لە دوو ناو پێكبێت بە یارمەتى ئامرازى دانەپاڵ دەخرێنە پاڵ یەكتر، وەك:
شارى هەولێر، گوڵى باخەكە، دارا هنارێ، درەختى دارستانەكە، گۆپاڵێ گاڤانى.
2.	دەكرێ لە ناوێك‌و جێناوێكى سەربەخۆ بە یارمەتى ئامرازى دانەپاڵ پێكبێت، وەك:
براى تۆ ، كتێبى ئەوان ، خانووى ئێمە
3- دەكرێت لە ناوێك و هاوەڵناوێك بە یارمەتى ئامرازى دانەپاڵ پێكهاتبێت، وەك:
هەنارى ترش، سێوى سوور، گۆڤارى نوێ، قوتابییە زیرەكەكان

ڕاهێنانى (1)
لەم پارچەیەدا گرێى ناوى دەربهێنە:
شەوى زستان ناخۆشترین كات بوو لەلاى ئەم دایكە هەژارە، خۆى‌و منداڵێكى ساوا لە ئامێزى تەنیایى شەوگاردا، سەرگەردان تا بەرەبەیان، ئەگەر بۆ ساتێكى كەمیش چاوى بچووایە خەو، خەونى بە گوندە ڕووخاوەكەیان‌و چیا بڵندەكان‌و بەفرى كوێستان‌و گوڵە ژاڵەكەوە دەبینى.



ڕاهێنانى (2)

لەم ڕستانەدا گرێ ناوییەكان دەستنیشان بكە‌و ئەركەكەیان دیارى بكە:
1.	قوتابیی زیرەك خۆشەویستە.
2.	تەختەى ڕەش دەستمان پیسـدەكات.
3.	ئەوان خانووە خۆشەكەیان فرۆشت.
4.	ترێ وشكەكە فرۆشرا.
5.	دەنگى كەوى كوێستان خۆشە.



ڕاهێنانى (3)
ئەم بۆشاییانە بە گرێى ناوى پڕ بكەرەوە:
1.	........... ترسناكە.
2.	........... نە خواردەوە.
3.	نامەیەكم بە ........... ڕەوانەكرد.
4.	........... لە هیچ سڵ ناكاتەوە.
5.	........... بە یەكەم دەرچوو.


