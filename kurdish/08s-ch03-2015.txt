
 وانەى سێیەم
ناوى نەناسراو - ناوى ناسراو

ئـ- ناوى نەناسراو

1.	كچێك دەرگاى ماڵى ئێمەى كردەوەو هاتە ژوورەوە.
كچەكێ دەرگەهێ مالا مە ڤەكرو هات ژوورڤە.
2.	كە چاوم پێت كەوت تووشى دەریایێك (دەریایەك، دەریایێ) خەفەت‌و پەژارە بووم.
چووینە دێیێك (دێیەك، دێیێَ) لەبنارى چیاى قەندیل.
كانیێكى (كانیەكى، كانیێ) خۆش لە گوندەكەمان هەیە.
هەڵۆیێك (هەڵۆیەك، هەڵۆیێ) لە ئاسماندا نێچیرێكى گرتبوو.
پەنجەرەیێك (پەنجەرەیەك، پەنجەرەیێ) لە ژوورى سەرەوە شكابوو.
3.	داربەڕووێك (داربەڕووەك، داربەڕووێ) لەو دارستانە وشكبووە.
4.	ڕۆژانێك (رۆژانەك، ڕۆژانێ) مرۆڤ  لە ئەشكەوتان دەژیا.

خستنەڕوو:
ئەگەر ڕستەكان بە وردى بخوێنینەوە، دەبینین:
1.	لەرستەى یەكەمدا كە ناوى (كچێك- كچەك- كچێ) دەهێنین، مەبەستمان تاكە كچێكەو ئەو كچەش نەناسراوەو تاكیشە.
2.	لە ڕستەى دووەمدا كە دەبێژین (دەریایێك، دەریایەك، دەریاێى) مەبەست ئەوەیە، دەریایەكە هەم تاكە هەم نەناسراویشە واتا هەردوو نیشانەى یا هەردوو سیفەتى تاكایەتى‌و نەناسراویى پێوەیە.
3.	هەر بەم جۆرە لە ڕستەكانى دیكە كۆمەڵە ناوێك دەبینین، كە بەڕیز بریتین لە:
 د ێیێك، دیێەك، دیێ 
كانیێك، كانیەك،كانیێ
هەڵۆیێك، هەڵۆیەك، هەڵۆیێ
پەنجەرەیێك، پەنجەرەیەك، پەنجەرەیێ
ئەم ناوانە وەكو ئەوانى پێشوو هەموویان هەم تاكایەتى‌و هەم نەناسراویى پیشاندەدەن، ئەو پیشاندانەش بەهۆى نیشانەیەك كراوە كە بریتییە لە (ێك، ەك، ێ).

4.	لە ڕستەى ژمارە (3)شدا، ناوى داربەڕوو، بووە بە (داربەڕووێك، داڕبەرووەك، داربەڕووێ) كە هەر هەمان مەبەستى نە ناسراویى وتاكایەتى دەبەخشێ.

5.	لە ڕستەى ژمارە (5) داناوى (ڕۆژانێك، ڕۆژانەك، ڕۆژانێ) ناوێكە نەناسراویى پیشان دەدا بەڵام تاك نییە، بەڵكو بەهۆى نیشانەى (ان) كۆكراوەتەوەو نیشانەكە خراوەتە دواى ناوەكە پێش نیشانەى (ێك) كە بۆ نەناسراوى بە كارهاتووە، كەواتە ئەم نیشانەیە دەخرێتە سەر ناوى كۆ هەروەكو چۆن لەگەڵ تاكیشدا بەكاردێت.


دەستور:
1.	نیشانەى نەناسراوى لە زمانى  كوردیدا، جگە لە پیشاندانى نەناسراوى تاكایەتیش پیشاندەدات، هەرچەندە جاروبار دەخرێتە سەر ناوى (كۆ)ش.
2.	نیشانەكە یەك لەم شێوانە وەردەگرێ:
(ێك، ەك، ێ)، كە دەخرێتە سەر ناو و دەیكات بە ناوى نەناسراو بەم جۆرە:
ئـ- ئەگەر ناوەكە كۆتایى هاتبوو بە پیتى نەبزوێن، یەكسەر نیشانەى (ێك، ەك، ێ) دەخرێتە سەر ناوەكە، وەك:
پیاو= پیاوێك، پیاوەك، پیاوێ
دار = دارێك، دارەك، دارێ
ب- ئەگەر ناوەكە كۆتایى هاتبوو بە بزوێنەكانى (أ، ێ، ى، ۆ، ە) لە نێوان ناوەكەو نیشانەكە ناوبەندی (ى) پەیدا دەبێت، وەك:
چیا + ى+ نیشانەكە= چیایێك، چیایەك، چیایێ
زێ + ى+ نیشانەكە= زێیێك، زێیەك، زێیێ
ماسى+ ى+ نیشانەكە= ماسییێك، ماسییەك، ماسییێ
پەڕۆ+ ى + نیشانەكە = پەڕۆیێك، پەڕۆیەك، پەڕۆیێ
پەڕە+ ى + نیشانەكە = پەڕەیێك، پەڕەیەك، پەڕەیێ

پ- ئەگەر ناوەكە كۆتایى هاتبوو بە بزوێنى (وو)، ناوبەندى (و) لەنێوان ناوەكەو نیشانەكە دادەنرێ، بزوێنى (وو) ئەو كاتە لە دەربڕیندا كورتتر خۆى پیشاندەدات، وەك:
بەڕوو + و + نیشانەكە= بەڕووێك، بەڕووەك، بەڕووێ( ).

3.	ناوى نەناسراو (ان)ى نیشانەى كۆكردنەوەى ناو وەردەگرێت‌و ئەو نیشانەیە دەكەوێتە نێوان ناوەكەو نیشانەى نەناسراویەوە، وەك:
كەس+ ان+ نیشانەكە= كەسانێك، كەسانەك، كەسانێ.

ب- ناوى ناسراو
(دارەكە زۆر بڵند بوو، كەس ژمە نەشیاین بچینە سەرى، باخەوانەكە خۆى هەنارە شیرینەكەى بۆمان لێكردەوە، هەروەها لە دار هەرمێكە 
و لە هەڵووژەكە هەندێكى بۆ لێكردینەوە.
میوانەكانمان بردو چووینە سەر كانییەكە، ل وێرێ ڕوونیشتین‌و دەستمانكرد بە میوەخواردن، ئاوى كانییەكە گەلێك سارد بوو، تەنانەت بادییە دۆیەكەى لەناو ئاوەكە دانرابوو ساردو تەزیببوو.
جوتیارى براى باخەوانەكە لەژێر داربەڕووەكەدا بەرامبەر چیاكە پاڵ كەوتبوو و تەماشاى ئێمەى دەكردو خۆزى ئەوەى دەخواست كە لەو ڕوونیشتنە لەگەڵمان بووایە، لەپڕ مارێكمان لێدەركەوت، ویستمان بیكوژین، مارە بۆى دەرچوو، لەدەستمان ڕزگارى بوو).



خستنەڕوو:
لە خوێندنەوەى ئەم نووسینەدا، ژمارەیەك ناو دەبینین، كە هێلیان بە ژێردا كێشراوە،  ناوەكان بۆیە هێلیان بەژێردا هاتووە، چونكە هەر یەكە نیشانەیەكى تایبەتى خراوەتە سەر بۆ ئەوەى مەبەستێك دەرببڕێ.
بۆ نمونە ئەگەر تەماشاى ناوەكانى:
(دارەكە، باخەوانەكە) بكەین لە بنەڕەتدا ئەم دوو ناوە لەشێوەى (دار، باخەوان)دا بوون، كە هەردووكیان بە پیتى نەبزوێن كۆتاییان هاتووە، ئێمەش هاتووین‌و نیشانەى (ەكە)مان خستووتە سەریان بۆ ئەوەى بیانكەین بەناوێكى ناسراو، وەك: (دارەكە، باخەوانەكە).
دیارە جیاوازى لەنێوان (دار، دارەكە)و (باخەوان، باخەوانەكە)دا هەیە، لەوەدا كە (دار) ناوێكى گشتییەو بەسەر هەموو جۆرە دارێكدا دابڕاوەو جۆرە دارێكى دیارو ئاشكراو ناسراو دەستنیشان ناكات، بەڵام (دارەكە)، دارێك دەستنیشان دەكات كە لەمەوبەر لامان ئاشكراو دیارو ناسراو بووە، كە گوتمان (دارەكە) یەكسەر بیرو هۆشمان بۆ لاى دارێك دەچێت كە لەمەو پێش ناسیومانەو دەزانین كامەیە، بۆیە نیشانەى (ەكە) ناوەكەى بۆ كردین بە ناوى ناسراو، هەروا (باخەوان، باخەوانەكە)ش.
ناوى (دارهەرمێكە) كە لە بنەڕەتدا (دارهەرمێ) كۆتایى بە بزوێنى (ێ) هاتووە، بەهۆى نیشانەى (ەكە)وە كردوومانە بە ناوێكى ناسراو، هەروەكو گوتمان چونكە ناوەكە كۆتایى بە بزوێن هاتووە، بۆیە (ە)ى سەرەتای نیشانەكە تێدەچێت‌و دەبێتە (هەرمێكە).
هەر بەم جۆرەش ناوەكانى:
دۆ، دۆیەكە 
چیا ،  چیاكە
هەر یەكەیان بەهۆى نیشانەى (ەكە)وە كراون بەناوى ناسراو، بەڵام چونكە ناوەكان لە بنەرتدا كۆتاییان بە بزوێن هاتووە، بۆیە (ە)ى سەرەتاى نیشانەى (ەكە)، یان تێدەچێت.
هەر ناوێكیش، كە كۆتایى بە بزوێنى (ى) هاتبێت وەكو (كانى)، كە دەكرێ بە ناسراو و نیشانەى (ەكە)ى دەخرێتە سەر، نەبزوێنى (ى) پێویستە ببێت بە ناوبەند لە نێوان پیتى (ى) كۆتایى ناوەكە، كە بزوێنەو پیتى (ە)ى نیشانەكە دابنرێ، وەكو:
كانى دەبێتە (كانییەكە).
ماسى دەبێتە ( ماسییەكە).
ناوى (هەڵوژەكە) كە لە بنەڕەتدا بریتیە لە (هەڵوژە) كۆتایى بە بزوێنى (ە) هاتووە، كە دەیكەین بە ناوێكى ناسراو بە هۆى نیشانەى (ەكە)، ئەوا نیشانە نەناسراوى(ە)ى تێدەچێت.
هەروەها ناوى (داربەڕووەكە)، ئەم ناوە لە بنەڕەتدا كۆتایى بە بزوێنى (وو) دێت، كاتێك، كە نیشانەى (ەكە)ى ناسراوی دەخرێتە سەر، ئەوا پیتى نەبزوێنى (و- W ) لەنێوان ناوەكەو نیشانەكەدا پەیدا دەبێت‌و بزوێنى (وو) لەكاتى دەربڕیندا كەمێك لەبارى ئاسایى خۆى كورتتر دێتە گۆتن.
هەر لە نووسراوەكەدا ڕستەیەك بەم جۆرە هاتووە (لە پڕ مارێكمان لێدەركەوت، ویستمان بیكوژین، مارە بۆى دەرچوو).
لەم ڕستەیەدا ناوى (مارە) ناوێكى ناسراوەو بەهۆى نیشانەى (ە)، كە ئەویش نیشانەى ناسراوى ناوە، كراوە بەناوى ناسراو، لەوانەشە ئەم نیشانەیە كورتكراوەى نیشانەى (ەكە) بێت.
ناوى ناسراوى بەرجەستە  هەر تاك نایێت، بەڵكو هەموو ناوێكى ناسراو بەهۆى نیشانەى (ان)ى كۆ، كۆدەكرێتەوە، نیشانەكە دەخرێتە دواى (ەكە)و ناوەكە دەبێتە ناسراوى كۆ، وەك لە ڕستەى (میوەكانمان بردو چووینە سەركانییەكە)دا دەردەكەوێت.
هەندێ جار نیشانەى ناسراوى دەكەوێتە سەر هاوەڵناوەوە، بەڵام لەو بارەشدا ئەو ناوەى لەگەڵ هاوەڵناوەكەدا دێت، هەر بە ناوێكى ناسراو دادەنرێت، وەك (باخەوانەكە خۆى هەنارە شیرنەكەى بۆمان لێكردەوە) دا دەردەكەوێت. كە لێرەدا نیشانەى (ەكە)ى ناسراوى خراوەتە سەر هاوەڵناوى (شیرین) نەك ناوى (هەنار)، بەڵام ناوى هەناریش دەبێتە ناوێكى ناسراو، هەر چەندە نیشانەكە لەسەر هاوەڵناوەكەیە.





دەستور:
ناوى ناسراو، ناوێكە كە ماناو مەبەستى شتێك دەردەخات و بە ناسراوی دەیخاتە ڕوو، بە ئاسانى لە هاوچەشنەكانى خۆى جیایدەكاتەوە، چونكە ناوێكى دیاریكراوى زانراو دەردەخات.
نیشانەى سەرەكى ناسراوی (ەكە) یە بەم جۆرە بەكاردێت.
1.	ئەگەر ناوەكە كۆتایى بە نەبزوێن هاتبوو، یەكسەر نیشانەكەى دەخرێتە سەر.
2.	ئـ- ئەگەر ناوەكە بە بزوێنەكانى (ا، ۆ، ێ، ە) كۆتایى هاتبوو و لە یەك برگە  پێكهاتبوو،  ئەوە ناوبەندى (ى- y) وەردەگرێت. 
ب- ئەگەر ناوەكە كۆتایى بە بزوێنى (ا، ۆ، ێ، ە) هاتبوو و لە بڕگەیەك زیاتر بوو،  بزوێنى (ە)ى كۆتایى نیشانەكە تێدەچێت . 
3.	ئەگەر ناوەكە بە بزوێنى (ى) كۆتایى هاتبوو ، ئەوا لەنێوان ناوەكەو نیشانەكە (ى -y  ) نەبزوێن وەك ناوبەند دادەنرێت.
4.	ئەگەر ناوەكە بە بزوێنى (وو) كۆتایى هاتبوو، پیتى نەبزوێنى 
( و - W ) وەكو ناوبەند دەخرێتە نێوان ناوەكەو نیشانەكە.
5.	زۆرجار نیشانەى (ە) بۆ ناسراوى بەكاردێت كە ڕەنگبێت كورتكردنەوەى (ەكە) بێت، وەك كوڕە هات - كچە دەرچوو.
6.	ناوى ناسراو بە نیشانەى (ان) كۆدەكرێتەوە كە دەخرێنە، دواى نیشانەكەوە.
7.	ئەگەر هاوەڵناوێك بەدواى ناوەكە هات نیشانەى (ەكە) دەخرێتە سەر هاوەڵناوەكەو ناوەكەشى هەر دەبێت بە ناسراو.
8.	نیشانەى ناسراوى ناچێتە سەر ناوى تایبەتییەوە، لە بەر ئەوەى هەموو ناوێكی تایبەت لە بنەڕەتدا ناسراوەو كۆ ناكرێتەوە.

ڕاهێنانى (1)
لەم ڕستانەدا ناوە نەناسراوەكان بگۆڕە بە ناوى ناسراو.
1.	ئازاد دەرگایەكى كردەوە.
2.	كتێبێك بكڕە.
3.	دوێنێ مامۆستایێك چیرۆكێكى بۆ قوتابییان خوێندەوە.
4.	پەریزاد سێوێكى خوارد.
5.	نەوزاد وانە دەخوێنێت.
6.	كوڕێكم دیت.
7.	قەلێك سەلكە پەنیرێكى بە دەنووك هەڵگرتبوو.
8.	پار كچێك بە یەكەم دەرچوو.





ڕاهێنانى (2)
لەم ڕستانەدا ناوەكان لەتاكى نەناسراوەوە بكە بە كۆى ناسراو، هەر گۆڕانكارییەكى دى كە بەسەر ڕستەكاندا دێت ئەنجامیان بدە.
1.	كراسێكى جوانم كــــــــــڕى.
2.	برادەرێكم هات‌و سەرى لێدام.
3.	دێیێك ئاوەدان دەكەنەوە.
4.	كابرایەك ڕەزێكى كێڵا.
5.	ڕاوكەرێك كەوێكى گرت.


ڕاهێنانى (3)
وەڵامى ڕاست هەڵبژێرە:
ڕاستەیەك    :   (تاكى ناسراوە، كۆى ناسراو، تاكى نەناسراوە)
كوڕە         :   (تاكى نەناسراوە، تاكى ناسراوە، كۆى نەناسراو)
ڕوبارەكان   :   (كۆى نەناسراوە، كۆى ناسراوە، تاكى ناسراو)
هەڵەبجە     :   (تاكى ناسراوە، تاكى نەناسراوە، كۆى ناسراو)
لادێكە       :   (تاكى ناسراوە، كۆى ناسراو، تاكى نەناسراوە)
لاوانێك       :  (كۆى ناسراوە، كۆى نەناسراوە، كۆى ناسراو)
پەنجەرەیەك:  (كۆى نەناسراو، تاكى ناسراوە، تاكى نەناسراوە)



ڕاهێنانى (4)
لەم ڕستانەدا هەر ناوێكى ناسراو هەیە بیكە بە نەناسراو و ڕستەكان بنووسەوە.
1.	جانتاكەم دۆزییەوە.
2.	پەپوولەكە لەسەر گوڵەكە نیشتەوە.
3.	چاوم بە پیاوەكە كەوت.
4.	ڕێیەكەمان قیرتاوكرد.
5.	دارستانەكە سووتا.

ڕاهێنانى (5)
نمونە:
    ئـ- چێڵ	ب- چێڵێك	پ - چێڵەكە		ت- چێڵەكان
ئەم ناوانە وەك (ب، پ، ت ) بنووسە:
     (چرا، مانگ، ماسى، زانكۆ، ئاگر، شەپۆڵ)

ڕاهێنانى (6)
 ئەم ڕستانە شلۆڤەبكە:
1.	بێریڤانەكە مەڕەكانى دۆشى.
2.	فڕۆكەكە دەنیشێتەوە.


                              ڕاڤەكردنى پەیڤان
  پەیڤ		واتاكەى
كەس ژمە	:	كەس لە ئێمە، كەس لەمە
نەشیاین	:	نەمانتوانى
ل وێرێ	:	لەوێ ، لەوێندەرێ
بادى	:	جام، كاسە
لەپڕ	:	لەناكاو، لەهێكەوە
سەلكە پەنیر	:	سەركە پەنیر





