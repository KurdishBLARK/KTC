

ڕسـتەی ئاوێتە

ئەم ڕستانە بخوێنەوە:
1- كەركوك كە لە مێژوودا بە (ئارابخا) ناوبراوە، شارێكی كوردستانە.
2- نەتزانیوە، كە چیرۆكی مەم و زین بە شاكاری خانی دادەنرێت؟
3- ئەو هۆزانێن كو تە ژبەركرین، گەلەك خۆشن.
4- نەتبیستووە كە هێز لە یەكگرتندایە؟
5- تە نەبیستییە، كو دلۆڤانێ‌ خوێندنا خۆ تەواوكریە.

خستنەڕوو:
هەریەك لەم ڕستانەی سەرەوە لە بنچینەدا لە دوو ڕستەی سادەی سەربەخۆ پێكهاتوون، كە پاشان بە یارمەتی جێناوی لێكدەر، یان ئامرازی لێكدەری (كە) و (كو) لێكدراون و بوونەتە ڕستەیەكی ئاوێتە، ڕستەكانیش كە لێكدراون، یەكێكیان ڕستەی سەرەكییە، كە پێی دەگوترێت (شارستە)كە ڕستەیەكی بنجی و سەربەخۆیە لە ڕووی واتاوە، وشەی لێكدەریشی پێش نەكەوتووە، بەڵام ڕستەیەكی تریشی تێدایە، كە پارستەیە و ڕستەیەكە لە ڕووی واتاوە سەربەخۆ نییە، ئەو بەشەیە كە جێناوی لێكدەر یان ئامرازی لێكدەری پێشدەكەوێت، سەر بە شارستەكەیە، بۆ نمونە لە ڕستەی یەكەمدا، كە ڕستەیەكی ئاوێتەیە (كەركوك شارێكی كوردستانە) شارستەیە بەڵام (كە لە مێژوودا بە ئارابخا ناوبراوە) پارچە ڕستەیەكی سەربەخۆو سەرەكی نییە، بەڵكو سەر بە شارستەكەیە، دیارە جێناوی لــێكــــدەری (كــە)ی كـەوتـۆتـە پـێـش‌ بـۆیـە دەتـــوانیـن بــە ئــاســـانـــی (پارستە)لە (شارستە) جیابكەینەوە، دیارە چ پارستەكە یان شارستەكە هەر یەكەو(كاری) خۆی هەیە، بەم پێیە ڕستەی ئاوێتە چەند كاری تێدا بێت ئەوەندە پارستەو شارستەی تێدا دەبێت.

دەستور:

1- ڕستەی ئاوێتە لە دوو ڕستەی سادە یان پتر پێكدێت، بە یاریدەی وشەی لێكدەر (جێناوی لێكدەر، ئامرازی لێكدەر)ی (كە، كو) دەدرێنە پاڵیەكتر.
2- لە ڕستەی ئاوێتە دا ئەو بەشەی، كە بنجی و سەربەخۆیە پێی دەگوترێت (شارستە) بەڵام ئەو بەشەی، كە بنجی نییە و واتای بەستراوە بە واتای شارستەكەوە پێیدەگوترێت (پارستە)
3- وشەی لێكدەر لە ڕستەی ئاوێتەدا هەمیشە دەكەوێتە پێش (پارستە) وە، لەبەرئەوە بە سانایی دەتوانین لە ڕستەی ئاوێتەدا، شارستە لە پارستە جیا بكەینەوە.
4- ژمارەی كارێن ڕستەی ئاوێتە، ژمارەی بەشێن وێ‌ دەردخەن، واتە لە ڕستەی ئاوێتەدا، چەند (كار) هەبن ئەوەندە بەشە ڕستە ژی دبن.
5- وشەی لێكدەر یان دەبێتە (جێناوی لێكدەر) یان (ئامرازی لێكدەر) ئەگەر لە بری ناوێك یان جێناوێك بەكارهات ئەوا جێناوی لێكدەرە، وەك:  ئەڤ كتێبا كو لسەر مێزێیە یا هەڤالێ‌ منە.
بەڵام ئەگەر دوو ڕستە لێك بدات ئەوا دەبێتە ئامرازی لێكدەرو جێی هیچ ناوێك ناگرێتەوە وەك :
  نەتبیستووە كە هەولێر پایتەختی هەرێمی كوردستانە.
ڕاهێنان ( 1 )

ئەمانە لە ڕستەی ئاوێتە بەكار بێنە:
1- كە شاعیرێكی مەزنبوو.
2- كە كوردستان ئاوەداندەكەنەوە.
3- كو تە فرۆشتی.
4- كە تۆ دیوتە.
5- كو سالار ب دویڤ زانستێ‌ دگەڕێت.
6- كو حكومەتا هەرێما كوردستانێ‌ پڕۆژێن مەزن ڤەدكەت.
7- كە گوندێكی خۆشبوو.                

ڕاهێنان ( 2 )
 وشەی (كە) و (كو) هەریەكەیان لە دوو ڕستەدا بەكاربهێنە بەمەرجێك
جارێك جێناوی لێكدەرو جارێكیش ئامرازی لێكدەر بن. 

ڕاهێنان ( 3 )
ئەم بۆشاییانە بەجۆرێك پڕبكەوە، كە ڕستەی ئاوێتەیان لێ‌ پێكبێت.
1- من بیستییە،..................
2- ئەم دزانین.....................
3- گۆران...............لە چۆمان لەدایكبووە.
4- هەڵەبجە كە..............شارێكی گەورەی كوردستان بوو.
5- ئەوەی كە نیشتمان پەروەر بێت................... .

ڕاهێنان ( 4 )

 ئەم ڕستانە شیبكەوە:
1- ئەو كوردەی كە خەباتی كردووە، خۆشەویستە.
2- ئەو تۆڵازێ‌ كو دوهی هاتی، پسمامێ‌ تە بوو. 

