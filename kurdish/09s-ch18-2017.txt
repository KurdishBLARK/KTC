
نمونەی ئەدەب


 
وەرزی یەكەم
حاجی قادری كۆیی
(1817 - 1897) ز
	حاجی قادر كوڕی مەلا ئەحمەدە، لە گوندی (گۆڕ قەرەج)ی شاری كۆیە لە ساڵی (1817)ز لەدایكبووە، لە ئەستەنبۆل، لە ساڵی 1897ز كۆچی دوایی كردووە و هەر لەوێ‌ هاتییە ڤەشارتن.
	حاجی، یەكێكە لە شاعیرە نەتەوە پەروەر‌و نیشتمانپەروەرەكانمان، سەرەتای ژیانی شاعیرییەتی لە كوردستان عیراق‌و ئێران دەست پێكردووە، چونكە پاش گەشتەكەی ناوچەی باڵەكایەتی كە لەگەڵ مەلا عەبدوڵڵای جەلیزادە ، ڕوودەكاتە كوردستانی ئێران‌و ماوەیەكی زۆر لەوێدا دەمێنێتەوە.
	شیعرەكانی ئەو سەردەمەی حاجی لە تەوەری دڵداری‌و ئەڤینییەوە دەسوڕانەوە، ماوەیەكی زۆر پاش گەڕانەوەی لە گەشتی خوێندنەكەی، لە كۆیە دەمێنێتەوە، بەڵام وا دیارە مەلایەكی ڕوناكبیری وەك حاجی نەشیایە لەناو كۆمەڵی ئەو كاتەی كۆیە ژیانەكا ئاسودە بەسەر ببات، هەر ژ بەر هندێ‌ ناچار بویە، كو ڕووبكەتە ئەستەنبۆڵی پایتەختا دەوڵەتا عوسمانلی‌و هەمی ژیانا خۆ ل وێرێ‌ بسەر ببەت.
	هەژی گۆتنێیە، كو حاجی تا نەچووەتە ئەستەنبۆل زۆر بەلای شیعری نەتەوەیی‌و كۆمەڵایەتیدا نەچووە، دیارە وەچەرخانی حاجی بەلای ئەو جۆرە شیعرانەدا دەگەڕێتەوە بۆ چەند هۆكارێكی وەك:
1. حاجی لە ئەستەنبۆڵێ‌ كەوتە ناو ژیانێكی نوێ‌‌و تازەوە، ئەو ژیانە نوێیە گۆڕانێكی سەرەكی بەسەر بیروباوەڕی حاجی داهێنا، چونكە شاری ئەستەنبۆلی ئەو كاتە جێی كۆبوونەوەی هەموو ئازادیخوازانی ژێر دەستەی ئیمپڕاتۆریەتی عوسمانی بوو، بۆیە حاجی ئاگاداری تێكۆشانی ئەو نەتەوە ژێر دەستانەی عوسمانی بوو، ئاوڕێكی لە میللەتەكەی خۆی دایەوەو كانیاوی شیعری نەتەوەیی لای ئەو تەقییوەتەوە.
2. لە شاری ئەستەنبۆڵدا، حاجی بە بنەماڵەی كورد پەروەری بەدرخانییان گەیشت‌و بوو بە مامۆستای كوڕەكانیان، دیارە ئەو بنەماڵەیە كورد پەروەر بوون‌و دەمێك بوو لە پێناو ئامانجە ڕەواكانی كورد درێژەیان بە خەبات‌و تێكۆشان‌و بەرخۆدان دەداو كارێكی گەورەیان كردە سەر بیروباوەڕی حاجی قادر.
3. حاجی قادر، هەر لە ئەستەنبۆڵدا، مەم‌و زینی ئەحمەدی خانی كەوتە دەست‌و پێشەكییەكەی خوێندەوە، ئەو پێشەكییەو دەیان كتێبی ڕەوشنبییری تازە بابەت، كە لە ئەوروپاوە دەهاتن‌و دەكران بە توركی‌و دەهاتنە بڵاوكردنەوە، وایانكرد، كە بیرو هەستی نەتەوایەتی لای حاجی سەر هەڵبدا.
4. دیارە ئاوارە بوون‌و دووركەوتنەوە لە زێدی باوو باپیرانمان كارێكی گەورە دەكاتە سەر مرۆڤ ‌و وای لێدەكات، كە هەمیشە بیرو باوەڕو هەست‌و هۆشی لای وڵات‌و شارەكەی بێت، لەبەر ئەوە مرۆڤی ئاوارەو دوورە وڵات، بەتایبەتی ئەگەر وەك حاجی ڕووناكبیریش بێت، هەمیشە سۆزو هەستی لای نیشتمانەكەی دەبێت. 
	هەر چەندە حاجی قادری كۆیی بە یەكەم شاعیری نەتەوەیی دانانرێ‌ چونكە بەر لە ئەو ئەحمەدی خانی (1650-1706)ز وەك ڕابەری شیعری نەتەوەیی لە ئەدەبیاتی كوردیدا، دەردو ئازاری كوردی دەست نیشانكردووە، بەڵام حاجی سەرەڕای دەست نیشانكردنی ئەو دەردانە، زۆر جاریش هەوڵیداوە چارەیان بۆ بدۆزێتەوە، بۆ نمونە:
1. حاجی دەردێكی كوشندەی لای كورد دەست نیشانكردووە، كە دووبەرەكی‌و نا تەبایی‌و دوژمنایەتی كردنی یەكترییە، دەرمانی ئەم دەردەش لای ئەو تەنیا هەر ڕێككەوتن‌و یەكڕیزییە.
تا ڕێك نەكەون قەبیلی ئەكراد
هەروا دەبــــــنە خەرابە ئابــاد          (بۆ لەبەركردن)
2. حاجی، دوژمنی سەرەكی دەست نیشانكردووە كە تەماحكارو داگیركارانی كوردستانن، بۆ ڕووبەڕووبوونەوەی ئەو دوژمنەش (چەك)ی بە چارەسەر داناوە، چونكە وا دیارە ئەو كاتەش زمانی سەردەم چەك بووە، بۆیە دەڵێت:
  صەلاحــی ئێوە ئیســـتێكە سیلاحــــــە
  تەماعی گەورەیی بێ‌ چەك نەكەن نەك    (بۆ لەبەركردن)
3. لە هەمووی گرنگتر ئەوەیە، حاجی وەك هەر ڕووناكبیرێكی تازە، زانست‌و چەكی، پێكەوە كردوون بە دوو مەرجی سەرەكی‌و بنەڕەت بۆ خەبات‌و بەگژداچوونەوەی دوژمن، بۆیە دەڵێن:
بەشیــرو خامە دەوڵەت پایەدارە
ئەمن خامەم هەیە، شیر نادیارە         (بۆ لەبەركردن)
4. دیسان ڕووناكبیری‌و تێگەیشتوویی‌و هوشیاری حاجی لەوەدا بووە، كە ڕێكخستنی یا بەزمانی ئەمڕۆ، پێكهێنانی حزب‌و ژیانی پارتایەتی‌و كاری نهێنی‌و تەگبیركردن‌و پەیداكردنی چەك‌و تفاق شەڕ بە مەرجی سەركەوتن دادەنێت.
5. لە هەمووشی گرنگتر ئەوەیە، كە حاجی پێی وابووە، كە پێویستە گەل بەدەوری سەركردەیێك كۆبێتەوەو ئەو سەركردەیە وەك ڕابەرو پێشڕەوی خەباتی نەتەوەیی میللەت لە دەوری خۆیدا گردكاتەوەو بەرەو ئامانج بیان بات. ئەمەش لەم هۆنراوەیەدا دەردەكەوێت كە دەڵێت:
	لە ڕۆما كەوتە بەر چاوم كەسێكی هائیم‌و حەیران
	بە هەیئەت تێی گەییم كوردە بە شێوەی ئەهلی كوردستان
	كە چوومە خزمەتی پرسیم: برادەر خەڵكی كام جێگای؟
	لە كام لا هاتووی؟ گریا، گوتی: بابان! گوتم: بابان؟
	دڵم داوە گوتم: باوكە هەموومان بێ‌ كەسین لێرە
	چ قەوماوە، گەلێ‌ حەیفە، مەگریێ‌ هەر وەكوو باران
	گوتی بۆ غوربەت‌و ڕووتی نییە ئەفغان‌و هاوارم
	لە داخی حاكمی خۆمە، لە شان‌و شەوكەتی توركان
	گەلێكم بیستووە پەستی‌و بڵندیی دەوڵەتان، ئەمما
	جیهان نەیدیوە پەستی وا میسالی حاڵی كوردستان
	                   سێ دێڕ بۆ لەبەركردن 
         




       


        واتای پەیڤەكان
 وشە                   واتاكەی
نەشیایە              :       نەیتوانیوە
هەژی گۆتنێ‌یە      :       ئەوەی شایانی گوتنە
ئاوارە بوون         :      مشەخت بوون، دەربەدەر بوون
بابان                :      مەبەستی ناوچەی میرنشینی بابانە 
ئەفغان              :      فوغان‌و گریان
هەموو شابوون    :     هەمی شاە بوون (پادشاە بوون)
بێ‌ غەم‌و شابوون :     بێ‌ غەم‌و شادبوون
جلیت‌وڕمب‌وڕمبازی :   جلیدان‌و ڕمبازی
شەش پەڕ         :      جۆرە تفەنگێكە
شەش پەڕوشەشخانە :  ناوی تفەنگن
جونبوش          :      لەرزین 
قەلغان             :      مەتاڵ
لەماهی بگرە تا ماهی :   لە ماسی تا مانگ (هەیڤ)
جوغد             :       جۆرێكە لە كوندەبوو.
سـەراپا           :       سەر تاپا، هەمووی ژ سەری تا پێیا
دوژمن ئەندازە   :       دوژمن بە زێنە





وەلـی دێـوانـە
(1826- 1881)ز
	ناوی (وەلید)ەو لە دەوروبەری ساڵی (1826)زاینیدا لە ناوچەی (بەكراوا) لە هەڵەبجە لەدایكبووە. لە تیرەی میكاییلی‌و لە خێڵی جافە، ئەو خێلەی گەرمیان‌و كوێستانیان دەكرد، هەر لە منداڵییەوە شوان بووە، كە مەزنیش بوو، خۆشەویستی‌و ئەڤینی (شەمسە) یا (شەم)ی كەوتووەتە دڵەوە، ئەم خۆشەویستییە سەرچاوەو ئیلهامبەخشی شیعری وەلی بووە، زۆربەی شارەزایانی ئەدەب لەو باوەڕەدان، كە نەخوێندەوار بوو بێت، بەڵام چەند نیشانەیەك بە لای ئەوەدا دەچن، كە دەبێت‌ خوێندەواری هەبووبێت‌و شارەزاو ئاگاداری شیعرەكانی حافزی شیرازی‌و فیردەوسی‌و سەعدی بوو بێت‌و ئەمانە یەكێك بووبن لە سەرچاوە زۆرەكانی ئیلهامی شیعری وەلی، بەشێوەزاری گۆران شیعری نووسیوە.
	 لە هۆنراوەدا زیاتر بە لای مەبەستی دڵداری‌و ئەڤینیدا چووە. زمانی شیعریی ڕەوان‌و سادەو ئاسانبووە، هەموو كەس تێیگەیشتووەو ئەم ئاسانییە تام‌و چێژێكی میللییان بە شیعرەكانی داوە، 		ئەمە سەرەڕای ئەوەی كە هۆنراوەكانی بە كێشی بڕگەیی خۆماڵی داناوەو بەشی زۆریشیان هۆنراوەی (دە) بڕگەیین، لە ساڵی 1881ز كۆچی دواییكردووە.
 
نمونەیەك لە هۆنراوەی وەلی دێوانە
یــاران نـەجـەرگم
یاران نە جەرگم، یاران نە جەرگــــــــم
من شەم شێوەیێ‌ تیردان نە جەرگــــــم
هەر وەخت كە مەیۆ ئاكامی مەرگــــــم
ئەمانەت كەفەن نەكەن وە بەرگـــــــــم
بەو شەرت نەشۆران حاشیەی ئەندامم
نە واكم پێش بۆ زوخاو نەزامـــــــــــم
شەهید وەبێ‌ غەسل بێ‌ كفن خاســـەن
هەركەس شەهیدەن هوون بێ‌ قەساسەن
بەڵام وەسیەتم جەلاتان ئیــــــــــــــدەن
ئەر سەد دوور نە خاك گۆرخانەو زێدەن
با هەر مەزارم نە ڕای خێڵان بــــــــــــۆ
نە گوزەرگای شەم جەبەل گێلان بــــــۆ
میلێ‌ وە ئەندام بە ژن‌و باڵای شـــــــەم
بكەن بە فەرقم بەبێ‌ زیادو كــــــــــەم
تاقێ‌ هەر نە تەرح تاقی ئەبرۆی ئـــەو
بسازان نە فەوق مەزارم جەنـــــــــــەو
سێ دێر بۆ لەبەركردن
 

واتای پەیڤەكان
 وشە                   واتاكەی
1. نە جەرگم     :          لە جەرگم
   نە             :          لە 
   تیردان        :          تیری داوە، تیری لێداوە
	(یاران‌و دۆستان، كەسێك، كە لەشێوەی (شەم)دایە، تیری لە جەرگی من داوە)

2. مەیۆ              :     دێ‌، دێتن، دهێت
    ئاكامی مەرگم   :     وەختی مەرگ‌و مردنم، وەختێ‌ مرنا من
    ئامانەت          :     دەخیل، تكا، ئامان
	(هەر كات‌و گاڤەكی كە كات‌و وادەی مردنم دێت، تكاتان لێدەكەم كفنم بۆ مەكەن بە بەرگ)

3. نەشۆران        :      نەشۆن
    نەواكـم         :      نەوەكو، نەبادا
    پێش بۆ        :      پێوە بووبێ‌، پێڤە بیتن
    زوخاو         :      خوێناو- خویناڤ
    نەزاحم         :     لە برینم
    زام             :     برین
	(بەو مەرجەی كە حاشیەی ئەندامەكانم نەشۆن، نە بادا زام‌و برینێن من خوین پێڤە بیت‌و ژ ئەگەرا شوشتنا وان ئەڤ خوینە پێڤە نەمینت)
پیـرەمێـرد
(1867 - 1950) ز
	حاجی تۆفیقی كوڕی مەحمود ئاغای مەسرەفە، لە ساڵی 1867ز لە شاری سولەیمانی لەدایكبووەو لە زۆربەی مزگەوتەكانی سولەیمانی خوێندوویەتی، لەگەڵ شێخ سەعیدی حەفید (كە دەكاتە باوكی شێخ مەحمودی نەمر) چووە بۆ توركیاو لەوێوە دوایی چوونەتە حەج. لە نووسینی فارسیدا دەستێكی باڵای هەبووە، دەكرێتە ئەندامی مەجلیسی عالی لە ئەستەنبۆل، هەر لەو كاتەدا دەچێتە (مەكتەبی حقوق) و بڕوانامەی حقوق وەردەگرێت، هەر زوو دەستی بە ڕۆژنامەنووسی كردووەو ڕۆژنامەی (كورد)ی لە ئەستەنبۆل بەڕێوەبردووە، ئینجا بووە بە قایمقامی (جۆلە مێرگ)و  دەبێتە پارێزگاری (ئەماسیە) لە توركیا، لەدوایدا دەگەڕێتەوە بۆ سولەیمانی، لە ساڵی 1926ز دەبێتە سەر پەرشتكاری ڕۆژنامەی (ژیان)، كە لەلایەن شارەوانی سولەیمانی دەردەچوو، لە ساڵی 1937ز چاپخانەیەك‌و ڕۆژنامەیەكی دامەزراند بەناوی (ژین)ەوە، لە 19ی حوزەیرانی 1950ز كۆچی دواییكرد، لە گردی مامەیارە نێژراوە.
	پیرەمێردی شاعیر، خاوەنی بیرو باوەڕێكی پێشكەوتووی ڕوناك بوو، باوەڕی تەواوی بە زانست‌و خوێندەواری هەبووە، زۆریش لای گرنگ بووە، كە كچانی كورد بچنە قوتابخانەو بخوێنن، بە تێكڕایی پشتگیری لە مافی ژنان دەكردو ئەوانی بە نیوەی كۆمەڵ دادەنا، سەرەڕای ئەمەش بیرو باوەڕێكی نەتەوەیی بەهێزی هەبووە، هەر ئەوەندەش بەسە بۆی، كە جەژنی نەورۆزی زیندوو كردەوەو بەرگێكی نوێی كردە بەر، هەر لەم ڕوانگەیەوە هەوڵی دا نووسینی كوردی بكات بە لاتینی، بەڵام سەرنەكەوت. پیرەمێرد هەر وەك چۆن لە شیعردا دەستێكی باڵای هەبوو، هەروا لە (پەخشان)یشدا دەسەڵاتێكی زۆری هەبوو، پەخشانەكانی سادەو بێگرێ‌ بوون، لە سەرەتادا هەموو ڕەگەزەكانی ڕەوانبێژی لە نووسینەكانیدا بەكارهێناوە، وەك (دركەو ڕەگەز دۆزی‌و خوازەو خواستن)، پەیڤ‌و وشەكانی خۆماڵی‌و سادە بوون، بابەتەكانی نووسینی لە پەخشانیشدا مۆركی ڕۆمانتیكیان پێوە بوو، لە نووسینەكانیدا كوردییەكی پەتی ‌و ڕەوانی بەكارهێناوە. ژمارەیەكی زۆری چیرۆكی دانراوو وەرگێڕاوی لە توركییەوە بڵاوكردۆتەوە وەك (دوانزە سوارەی مەریوان، مەم‌و زین، كەمانجە ژەن).
شیعرەكانی پیرەمێرد دوو جۆرن:
ئـ - ئەو كۆمەڵە شیعرەی كە دەكەونە بەر ڕێبازی كلاسیك‌، كە بریتین لەو شیعرانەی، كە بەزۆری لە سەرەتای ژیانی شاعیرییەتیدا لە ئەستەنبۆل‌و لە توركیا دایناون‌و لە ژێر كاریگەرییەتی شاعیرانی وەك (حافزی شیرازی فارس‌و نالی‌و سالم‌و حاجی‌و مەولەوی كورد)دا هۆنیوەتەوە.
ب- ئەو كۆمەڵە شیعرەی، كە دەكەونە بەر ڕێبازی ڕۆمانتیك، ئەمەش هەنگاوێك بوو بۆبەرەو پێشچوونی هونەری ئەدەبی لای پیرەمێرد، دیارە ئەم ڕێبازەی لە ئەنجامی كارتێكردنی شیعرەكانی (عەبدولحەق حامید‌و نامق كەمال)ی تورك گرتووەتە بەر.
	پیرەمێرد شەیدای شیعرەكانی مەولەوی بوو، بۆیە هەموو دیوانەكەی مەولەوی خستووەتە سەر شێوەزاری كرمانجیی خواروو، هەر لەژێر كاریگەرییەتی شیعرەكانی مەولەوی‌و بێسارانی‌و وەلی دێوانەدا، دەبینین زۆربەی هۆنراوەكانی پیرەمێرد (10) بڕگەیین كە ئەمە شێوەی شیعری (گۆرانی)یە لەناو كوردەواریدا، بەم جۆرە لە شیعری یەك سەروا دوور كەوتووەتەوە.
	هۆنراوەكانی پیرەمێرد بەتایبەتی‌و نووسینەكانی بە گشتی چەند سیماو ئەدگارێكیان پێوە دیارە كە ئەمانەن:
1. لە هۆنراوەو نووسینەكانیدا، كوردییەكی پەتی‌و ڕەوانی بەكارهێناوە، شارەزایی لە هەموو شێوەكانی زمانی كوردی هەبوو، لەبەر ئەوە دەبینین، ئەو زمانەی كە بەكاری هێناوە، ڕەوان‌و سڤك‌و ئاسان‌و سادەبووە.
2. لە هۆنراوەو پەخشانەكانیدا، هەوڵیداوە لە كۆمەڵانی خەڵك نزیك بێتەوەو بەرهەمێن خۆ ب زمانێ‌ وان بنڤیسیت، داكو هەمی لێ‌ تێبگەن‌و چەشەو خۆشیێ‌ ژ شیعرو پەخشانێ‌ وی وەربگرن، هەر ژ بەرهندێ‌ ژی پشكەكا زۆرا شیعرێن وی هەمیشە ل سەر زارێن خوێندەڤانان بوویە.
3. لە هەموو مەبەستەكانی هۆنراودا بەرهەمی هەیە، وەكو كۆمەڵایەتی، ئەڤینی، نیشتمانی‌و... تد، بێجگە لەوەش، بەشێكی زۆری پەندی پێشینانی كوردی كردووە بە هۆنراوەو بڵاویكردووەتەوە.
4. زۆربەی شیعرەكانی مۆركی خۆماڵییان پێوەیە، چونكە لەم لایەنەوە كەوتووەتە بەر كاریگەری شیعرەكانی (مەولەوی، بێسارانی، وەلی دێوانە) بۆیە‌ بەشی زۆری هۆنراوەكانی لەسەر كێشی (پەنجە)و كێشی (10) بڕگەیین.
5. بەشی هەرە زۆری هۆنراوەكانی، دەكەونە خانەی ڕۆمانتیكییەوە، ئەمەش لەبەر كاریگەربوون بە ئەدەبیاتی توركی بوو، چونكە پیرەمێرد شارەزاییەكی تەواوی تیادا هەبووە.
نمونەیەك لە هۆنراوەكانی:
(ئەبێ‌ بەخشندە مل كەچ كا )
ئەبی بەخشندە مل كەچ كا، لە ڕاستی مووچە خۆری خۆی
سوراحی سەرفرودێنێ‌ لە بۆ پیاڵە كە تێكا بۆی
كە ئاو داری لەسەر سەرگرتووە، ئەیزانی چی تیایە
لە لای نەنگە كە پەروەردەی نقوم كا، گەورەیی وایە
لقی شۆڕی درەخت میوەی ئەخۆن بێ‌ ئەركی بەردوو دار
پەلی بەرد بۆ پەلی بەرزە، لە قەش بۆ سەرپەلی بەردار
لە دەوری دووریا پەستم دەروون پڕ دەردو زووخاوم
ئەجەل دێ‌ بمكوژێ‌، نامناسێ‌ چی بكەم نامرم ماوم!!
لەبەر ئاشووبی خێڵم، هیچ شەوێ‌ خەو نایەتە چاوم
خەوی ناخۆش ئەبینم، بەم پەریشان خاوییە خاوم
ئومێدی سەر لەسەر دەركەن ئەوانەی ڕاست‌و ڕووناكن
قەڵەم هەر سەرقەڵەم، مۆم بۆ مقسەت، هەر بۆ ئەویش چاكن
ئەڵێن مورغی سولەیمان ئاو لەژێر خاكا ئەبینێ‌ ئەو
منیش حەوت ساڵە ڕێ‌ دوور بێ‌، بە چاوی دڵ ئەبینم ئەو
چرا ڕوناكی بۆ ژێر خۆی نییە، ڕەحمەت لە با بیبا
ئەوی ڕوناكی كەچ بینانە گۆرە ڕەنجی با بیبا
بە جووت پەروانە و ماسی كە دڵدادەی چراو گۆلن
نزیكی ئەم ئەسووتێنێ‌، لەدووری ئاو ئەوان حۆلن.
سێ دێر بۆ لەبەركردن‌


واتای پەیڤەكان
 وشە                   واتاكەی
بەخشندە        :         ئەو كەسەی كە شت دەبەخشێ‌
مل كەچ كا      :         سەر شۆركا
لە ڕاستی       :         لەبەرامبەری، ل هەمبەرا وی
سەر فرودێنێ‌  :         سەری شۆڕكا، خۆ سەرەو ژێر دەكا
لەلای نەنـگە    :         لەلای شورەییە، لەلای عەیبە، شەرمە ل نك وی
پەروەردەی    :        ئەوەی خۆی بە خێویكردووە، ئەوی ب خۆ بخودان كری
نقوم كـا        :        بیخاتە ژێر ئاوەوە
پەلی بـەرد     :         گاشە بەرد
پەلی بەرز     :         لق‌و پۆپی بڵندی درەخت.
لەقـە           :         پێن، پێلاقە
زووخاو       :         خوێناو
ئاشووب       :        شەڕو فتنەو هەراو هۆریا
خێڵ            :        قەوم، عەشیرەت
ڕەحمەت لە با بیبا   :   ڕەحمەت لەو بایەی كە دەیكۆژێنێتەوەو دەیبا
گۆڕە          :        حەق وایە
دڵدادە         :        عاشق
گۆل           :         گوماو
حۆلن         :         گێژن
نێژراوە       :         هاتیە ڤەشارتن: بن ئاخ كرن.


هـەژار مـوكـریانی
(1920- 1991)ز
	لاپەڕەكانی ئەدەبی كوردیمان هەموو دەم پڕیان بووە لە ناوی درەوشاوەی هۆزانڤان‌و شاعیری وا، كە جێی شانازی پێوە كردنن، هەژاری موكریانیش یەكێكە لەو گەورە شاعیرانە، ناوی (عەبدولڕەحمانی كوڕی مەلا محەمەد)ە. 
	لە ساڵی 1920ز لە شاری مەهاباد لەدایكبووە، لەبەر ئەوەی باوكی مەلا بووە بۆیە هەر زوو خراوەتە بەر خوێندن‌و لە سوختە خانەو مزگەوتان خوێندنی تەواو كردووە، هەر چەندە بە هیوا بووە ببێتە مەلاو جێی باپیران بگرێتەوە، بەڵام كۆچی باوكی ئەم هیوایەی لە دەستداوە.
	 هەر زوو هەوای نیشتمان پەروەری دەكەوێتە سەرو لە دامەزراندنی كۆماری كوردستان ڕۆڵی هەبووە، لە پێناوی نیشتماندا توشی دەربەدەری‌و ئەشكەنجەدان‌و ئازارێكی زۆر بووە، ناچاركراوە لەدوای ڕووخانی كۆماری كوردستان لە ساڵی 1947دا ڕوو بكاتە عیراق‌و ماوەیەكی زۆر لە بەغدا پەناهەندە بێت‌و بەینێكیش لەناو كوردەكانی سوریادا ئاوارە بێت، هەژار لە خەباتی ڕزگاریخوازی نەتەوەی كورد، ڕۆلێكی دیاری هەبووەو لە شۆڕشی مەزنی ئەیلولی (1961)دا بەشداریكردووە، ئەندامی كۆڕی زانیاری كورد بووە، هەژار شاعیری دڵداری نەبوو، عاشقی كێوو دۆڵ‌و چیای كوردستان بوو، ئازادیخواز و پێشكەوتوخواز و ئاشتیخوازبوو، بەرهەمێكی زۆری وەرگێڕراوەتە سەر زمانی ئازەری ‌و ڕوسی و فارسی، لە ماوەی ژیانیدا مرۆڤێكی بەرهەمدار بوو.

  مــن‌و بـولـبول
بولبول ئەی یارەكە دێرین       هاوفەردی زووم بۆ هەژاری
وەبیرت دێ‌ پاییزی پار؟       گژەو گڤەت لە بادیبوو؟
دەیدا خشپەی گەڵا ڕێزان        بەژن‌و باڵای نێرگزی مەست
سوێسنەو مێلاقەی زەردو سوور        كڵۆ بەفری درشت‌و ورد
كوندە بوومەو قەلی ڕووڕەش        من‌و تۆی برسی‌و بێ‌ پەسێو
دەگریای بە بانگ‌و هاوار       خونچیلانەی دندوك زێڕین
هاوڕێی پێشووم لە دڵداری        ڕەشپۆشیی دەشت‌و زەردیی دار؟
هەوای پێش تەرمی شادی بوو        خەبەری مەرگی ئازیزان
لە گێرەی  گزرەدا پێ‌ بەست       بوونە دەستە چیلەی تەندوور
چۆن سەر زەوی كفن دەكـرد؟      كەلەپووریان دەكردن بەش
لە كونجێ‌ خزیو بێ‌ بژێو     بۆ خونچە بۆ گوڵ بۆ بەهار!
سێ دێر بۆ لەبەركردنە






       واتای پەیڤەكان
 وشە                      واتاكەی
دێرین              :        كۆن، كەون، كەڤن
دندوك             :        دەنووك
هاوفـەرد           :        هاوڕێ‌، هەڤاڵ
سوێسنە           :        سووسن، جۆرە گوڵێكە
بێ‌ پەسێو         :        بێ‌ داڵدە، بێ‌ پەناگە
بێ‌ بژێو           :        بێ‌ كەرەستەی ژیان كە خۆراكە
خشـپـە            :        دەنگی بەلك‌و گەڵای درەخت كە 
                            لەسەر زەوی با لێیدەدا
گەڵا ڕێزان        :        گەڵاو بەلك هەڵوەرین.
مێلاقە             :        جۆرە گوڵێكی بەهارییە.
كلۆی بەفر        :        دانەی بەفر لەكاتی باریندا.
كفن دەكرد        :       وەك ڕەنگی كفن سپی دەكرد.
كەلەپوور          :       پاشماوەو شتی كۆنینە








دیــلان
1927- 1990
	دیلان ناوی (محەمەد سالح) كوڕی مەلا ئەحمەدی دیلان كوڕی مەلا سالح كوڕی (مەلا قادری شەو خوێن)ە، كە لە قەڵاچۆلانەوە هاتۆتە سلێمانی. 
	دیلان لە ساڵی (1927)ز لە سلێمانی لە گەڕەكی گوێژە لەدایكبووە، سەرەتای خوێندنی لە مزگەوتی شێخ بابە عەلی‌و قوتابخانەی خالیدییە دەست پێكردووە، تا پۆلی سێیەمی ناوەندی خوێندووەو بووە بە فەرمانبەر. لەبەر بیرو باوەڕی نیشتمانپەروەری‌و نەتەوایەتی، زۆر جار تووشی گرتن‌و دوور خستنەوەو دەست بەسەری بووە، لە 28/10/1990 كۆچی دواییكردووە.
	دیلان یەكێك بوو لە شاعیرە ناودارەكانی سەدەی بیستەمی كورد، مەلا ئەحمەدی دیلانی باوكی كە پیاوێكی ئەدەب دۆست‌و شارەزابوو، ڕێگای بۆ خۆشكرد كە ببێتە شاعیر. هەروەها هۆنراوەی شاعیرانی كوردی وەك (مەولەوی، سالم، پیرەمێرد، حەمدی، گۆران، مەحوی) كاریان تێكردووە، لە هەمان كاتدا هۆنراوەی فارسی كاری كردۆتە سەر بەهرەی شیعری بە تایبەتی هۆنراوەی (حافز، نیزامی، سەعدی).
	یەكەم هۆنراوەی لە بەندیخانەی كوت نووسیوه،‌ هۆنراوەكانی لا‌یەنی نیشتمانپەروەری‌و جوانی وڵات‌و دیمەنەكانی لەخۆ دەگرێت، دیلان لە هۆنراوەكانیدا بایەخێكی زۆری بە ناوەڕۆك‌و باری هزری داوەو ئەم لایەنە بە خەستی لەبەرهەمەكانیدا دیارە، ئەوەش دەگەڕێتەوە بۆ باری ڕۆشنبیری ‌و پلەی هۆشیاری ‌و ڕادەی بەشداربوونی لە بزوتنەوەی نیشتمانی‌ و پێشكەوتنخوازی ‌و نەتەوەییدا.
	دیلان دەسەڵاتێكی باڵای هەبووە لە بەكارهێنانی هێما (ڕەمز) بۆ دەربڕینی مەبەستی تایبەتی، چونكە لەبەر ستەم ‌و زۆرداری‌ و هێزی تاریكی ئەو سەردەمە نەیویستووە مەبەستەكانی ئاشكراو دیار بكات، بەم هێما بەكارهێنانە چەشنە هونەرێكی ڕەنگین‌و ڕادەیەكی بەهرەدارانەی بە بەرهەمەكانی گەیاندووە، هۆنراوەكانی دیلان لە ڕووی ناوەرۆك‌و مەبەستەكانەوە ئەم بابەتانە دەگرێتەوە:
1. جوانی سروشت:  
	بابەتی جوانی سروشت پێشتر لە هۆنراوەی (مەولەوی‌و گۆران‌و پیرەمێرد) ڕەنگیداوەتەوە، دیلانیش كە شێوەی هونەری شیعری ڕۆمانتیكی بوو، شەیدای جوانی سروشتی كوردستان‌و دڵدارێكی كەم وێنەی دیمەنە ڕەنگینەكانی گوڵ‌و گوڵزاری بەهار بوو، نەخشەكێشانی تابلۆیەكی سروشت یا وەسفكردنی دیمەنێكی سروشت لای شاعیر دەبێتە داهێنانێك‌و لایەنێكی گرنگی قوتابخانەی ڕۆمانتیكی تەواو دەكات، ئەم پەیوەندییە گیانییەی نێوان شاعیرو سروشت دەگەڕێتەوە بۆ گیانی خۆشەویستی بۆ نیشتمان‌و نەتەوەكەی.
2. دڵداری‌و جوانی ئافرەت: 
	بابەتی دڵداری‌و جوانی ئافرەت وەك بابەتێكی هۆنراوە دیاردەیەكی كۆنە، لە بەرهەمی شاعیرە كلاسیكییەكانی كورد ڕەنگیداوەتەوە، دیلانیش لە بابەتی خۆشەویستی ئافرەت‌و جوانی ئافرەتدا هەستێكی قوڵ‌و سۆزێكی بە تین‌و كاریگەر لە هۆنراوەكانیدا بەدیدەكرێت، تا گەیاندووییەتی بە ڕادەیەكی زۆر بەرز، كە هیچ جوانییەكی تر نەیگاتێ‌، لەلایەكی تر وەسفی ئافرەت دەكات‌و دەی بەستێتەوە بە كۆڕی تێكۆشان‌و ڕوو بە ڕووی مەرگ دەبێتەوە.
3. نیشتمانپەروەری ‌و نەتەوایەتی: 
	بابەتی هەستی نەتەوایەتی‌و سۆزی نیشتمانپەروەری لە هۆنراوەی شاعیرە كلاسیكییەكانی كوردی وەك { خانی، حاجی قادری كۆیی، نالی، سالم، ئەحمەد موختار جاف‌و... }دیاره، دیلانی شاعیریش یەكێك بوو لەو شاعیرانەی، كە پەروەردەی بزوتنەوەی نیشتمانپەروەری و خەباتی ئازادیخوازانەی دوای جەنگی دووەمی جیهان بوو، هۆنراوەكانی دیلان ئاوێنەیەكی ڕوونی خەبات‌و بزوتنەوەی نەتەوەیی‌و ئازادیخوازانەی گەلەكەمانە.
	دیلان وەك شاعیرێكی شۆڕشگێڕی كورد تێكۆشانی گەلانی ئاسیا و ئەفریقیا و ئەمریكای لاتینی، كە لە پێناوی سەربەستیدا خەباتیان دەكرد، بزوتنەوەكەیان دەبەستێتەوە بە خەباتی گەلی كوردستان.
	دیلان لە ڕووی (كێش‌و سەروا)وە لە زۆربەی هۆنراوەكانیدا كێشی بڕگە (پەنجە)و سەروای دێڕی مەسنەوەی بەكارهێناون، چونكە هەستی بە ڕەسەنایەتی‌و خۆماڵی كێشەكە كردووە، بۆیە گەڕاوەتە سەریان. دیلان جگە لەوەی شاعیربوو ئەستێرەیەكی گەشی درەوشاوەی ئاسمانی ئاوازو گۆرانی كوردی بوو، دەنگ خۆش‌و مەقام زانێكی كەم هاوتا بوو.



نمونەیەك لە هۆنراوەی دیلان
شـێخ مەحمـودی زیـنـدوو
لەكێ‌ بپرسین سۆراخی ڕاستی     دیارە نزیك تر هەر بەرانانە
بەرانان دەخیل دراوسێی دڵسۆز     ئێستا ئەو بەرت كێی لا میوانە؟
هەواڵێ‌ پرسە لە داری كەلی     شێخ لەوێ‌ ماوە یا لە سەیوانە؟
ئێستە سێبەری سەرجەستەی كفنی     هەتاوی سوورە یا ئەرخەوانە؟
ئێستە پێخەفی نەرم‌و نۆڵی شەو      بەردە یا خاكی كانی ئاسكانە؟
بەردە قارەمان لە جێی خۆی ماوە      هەر لە دەربەندە یا لە پیرانە؟
ئێستە ئاو باریك وەك بوومە لەرزە        هەر هەڵ ئەلەرزێ‌ یا لە وەستانە؟
كوا شێخ؟ كوا نەوەی ئەحمەدی كاكی؟       كوا نەبەردەكەی ئەم نیشتمانە؟
بەرانان دیارە قوڕگت گیراوە       چاوت لیخنی خوڕی گریانە
سەرت چەپۆكی كۆچی بێ‌ وادەی       شێخ خوولی داوە سستی فغانە
بەڵام بەرانــــــــان گوێم لێ‌ ڕاگرە           من كوردم، كوردیش گەلە، ئینسانە
هەزار ئەوەندە بخرێتە بینی        دەستی گەردوون‌و چنگی زەمانە
كورد شۆڕە سواری وەك شێخی بوو بێ‌     سەر نەوی ناكا لە بۆ بێگانە
لە سەرەتاوە سێ دێر بۆ لەبەركردن








        واتای پەیڤەكان
 وشە                   واتاكەی
شەو بەرد         :        ناوی گەڕەكە
كانی ئاسكان      :        ناوی كەڕەگە
بەردە قارەمان    :        ناوی شوێنە.
بەرانان            :        ناوی زنجیرە چیایێكە
داری كەلی        :        گوندەكەی شێخ مەحمودە
دەربەندە          :        مەبەستی دەربەندی بازیانە
ئاوباریك          :        ناوی گوندە
لیخنـی             :       شێلوی

 


وەرزی دووەم
سـەبـری بـۆتـانی
(1925- 1998)ز
	سەبری بۆتانی ل سالا 1925ز ل گوندێ‌ (دەلو)ێ‌ ل باژیرێ‌ (سێرتێ‌) ڤە لكوردستانا توركیا ژ دایك بوویە، ل مزگەفتێ‌‌و ل خواندنگەهێ‌ خواندییە، بەلێ‌ دەست ژ خواندنێ‌ بەردایە و كەفتییە ناف خەباتا كوردینیێ ‌‌و خزمەتا وەلات.
	ل سالا 1946ێ‌ هاتە گرتن‌و دزیندانا (موسل) هاتە زیندانكردن، هەر لوێرێ‌ ژ نو دەست بە ڤەهاندنا هەلبەستێكر، ل سالا 1961 گەهشییە ناڤـڕیزێن شۆڕشا ئەیلولا مەزن.
	بۆتانی چرایێ‌ مەیدانا ئەدەب‌و ڕۆشنیرییا كوردییە، بەرهەمێن وی (پەخشان‌و هۆنراو)، ئەڤیندارییا وەلات‌و كوردینیێ‌‌و مرۆڤایەتیێ‌‌و برایینی‌و وەك هەڤی، بخۆ ڤەگرتییە، نازك‌و ئاسان هاتینە نڤیسین هەموو تەخێن جڤاكی‌و كۆمەلێن خەلكی تێبگەهن.
	ب درێژاهیا ژیانا خۆ خەبات بۆ كورد و كوردینیێ‌ كرییە و هەردەم پێنوس ‌و خامێ‌ وی دڤێیڕێ‌ دا بەرهەمدار بوویە و بە دەیان ڤەكۆلین ‌و چیرۆك ‌و پەخشان ‌و بابەتێن فۆلكلۆری د گۆڤار و ڕۆژنامێن كوردیدا بەلاڤ كرییە، ل 25/10/1998 ل باژێری ئۆسلۆی پایتەختێ‌ نەرویج گیانێ‌ خۆ ل دەستدایە و هەر ل وێرێ‌ هاتییە ڤەشارتن.
 نمـونـە:
ئەڤ هەلبەستە ب هەلكەفتا دەست پێكرنا شۆڕشا نو هاتییە نڤیسین.
عاشقان پەردە دڕاندن چەپ‌و ڕاســـت
نامە ل پێ‌ نامێ‌ شاندن چەپ‌و ڕاسـت
پەیك‌و مزگێنی دهاتن پێل‌و پیـــــــل
ب ئاوازەك نوو ستراندن چەپ‌و ڕاست
جوتیارو ڕێنجبەرو پالان شەڤ ‌و ڕۆژ
ژ دەمێ‌ هەڤ  درەڤانەن چەپ‌و ڕاست
شلیپان دهاتن مەیدانێ‌ كت‌و جـــــۆت
وەك بازان شەپەڕ شەقاندن چەپ‌و ڕاست
خورشیدو شێرو شاهینان ڕاهێلانـــێ‌
كۆزك‌و چەپەر شكاندن چەپ‌و ڕاست
خوەش د خوەندن قەق بوو هەی قەقە بوو
كافر دخوونێ‌ گەڤزاندن چەپ‌و ڕاست
ئەڤینداران جان‌و دل دان دلستانێ‌
تەڤنا ژینەك نوو ڕاچاندن چەپ‌و ڕاست
ترس‌و لەرزا ڤێ‌ خەبات‌و كێڤە ڕاتــــــێ‌
بەگ‌و دوژمن لەرزاندن چەپ‌و ڕاســـــت
خوە پەرستان ئەڤ  سەرو ئەو سەر لەیزتن
خوە ب دۆلارا وەڕماندن چەپ‌و ڕاســــــت
تۆڤێ‌ ڕك‌و كەرب‌و كینا ڕەش ڕەشاندن
دوەلاتێ‌ مەدە چاندن چەپ‌و ڕاســــــت
ئەڤ  هەموو دەردو خەم‌و زۆرو ستەم
دوژمنا ل مە باراندن چەپ‌و ڕاســـــت
سێ دێڕ بۆ لەبەر كردن لەسەرەتاوە
واتای پەیڤەكان
 وشە                   واتاكەی
شلیپان          :           شەپول شەپول
كێفـەڕات        :           خەبات
كت‌و جۆت      :           تاك‌و جوت
شەپەڕ          :           شاپەڕ
قەق بوو        :           دەنگی كەو، قاقبەی كەو
گەڤزاندن        :          گەوزاندیان
دخونێ‌          :          لە خوێندا
تەڤن            :           تەون
نامەل پێ‌ نامەشاندن :              نامەیان دوای نامە نارد
پێل‌و پێل        :          شەپۆل شەپۆل
سەر بباژێڕێ‌   :          سەر بەشاری
ژ دایك بوویە   :          لەدایكبووە
خواندیە         :          خوێندوویە
دەست ژ خواندنێ‌ بەردایە  :    دەستی لە خوێندن هەڵگرتووە
كەفتیە ناڤ خەباتا كوردینیێ‌:   كەوتووتە ناو خەباتی كوردایەتی
گەیشتیە ناڤ ڕیزین       :    گەیشتووتە ناو ڕیزەكانی
شۆڕشا ئەیلولا مەزن            شۆڕشی مەزنی ئەیلول
ئەڤیندارتیا وەلات           :     خۆشەویستی وڵات
وەك هەڤی     :           وەك یەكیی، یەكسانی
بخۆ ڤەگرتییە  :           گرتوویەتییە خۆ
ڤەكۆلین        :           لێكۆڵینەوە.
بەلاڤ كردیە   :           بڵاوی كردووتەوە.
مقداد مەدحەت بەدرخان
	(مقداد مەدحەت بەدرخان) كوڕێ‌ (میر بەدر خان)ە، بنەماڵا وان ب (ئازیزان) دهێتە ناسكرن كۆ ژ سالا (1514- 1847) میرێن میرنشینا (بۆتان) بوون، ڕۆلەكێ‌ گرنگ د چاندنا هەستێ‌ نەتەوایەتی دناڤ  میللەتێ‌ كورددا هەبوو.
	 (میر بەدرخان) پارەك تایبەت ب ناڤێ‌ خۆ بۆ میرنشینا (بۆتان) دەرخستبوو، سەركێشی ڕۆژنامەڤانێن كورد (مقداد مەدحەت بەدرخان) دەمێ‌ هەست پێكری كۆ مللەتێ‌ كورد پێویستی خەباتەكا ڕۆشنبیرییە، ب فەر زانی ڕۆژنامەكا كوردی بەلاڤ  كەت، لێ‌ ژبەر كۆ سولتانێن عوسمانیان نە دهێلا ڕۆژنامەڤانیا ئازادی یا هزرو بیران هەبیت‌و زانین‌و ڕۆشنبیری دناڤ  جڤاكێ‌ كوردیدا بەلاڤ  ببیت، مقداد مەدحەت نەچار بوو مشەختی (قاهیرە)ی پایتەختێ‌ میسرێ‌ ببیت‌ و ڕۆژنامەكێ‌ ب ناڤێ‌ (كوردستان) ل وێرێ‌ دەربێخیت.
	 ئێكەمین ژمارا ڕۆژناما (كوردستان) ل 22ی نیسانا 1898ێ‌ ل (قاهیرە) دەرچوو كو ئەڤ  ڕۆژە گهوڕینەكا گرنگ بوو د دیرۆكا میللەتێ‌ كورددا. دڤێ‌ ڕۆژێدا پەیڤا كوردی دگەل گوللا تڤەنگا خەباتكاران بوونە هەڤسۆز. سولتانێ‌ عوسمانی د خوەست ڕۆژناما (كوردستان) هێشتا د لاندكێدا سەر ژێكەت داكۆ پێ‌ نەگەهیت‌و نەبیتە ماك‌و نڤش ژێرا چێنە بیت، لێ‌ خورتێن بەدرخانی ژ خوەستێن سولتانی ب هێزتر بوون لەورا شیان درێژیێ‌ ب دەرچوونا ڕۆژناما (كوردستان) بدەن‌و دناڤبەرا سالێن (1898- 1902 ) (31) ژماران ل چار باژێرێن جودا جودا دەرێخن، هەر ژمارەكێ‌ (2000) دوو هەزار دانە ژێ‌ چاپكرن‌و وەشاندنە كوردستانێ‌‌و ب سەر خەڵكێدا بەلاڤ دكرن ب مەرەما ڕۆشنبیركرنا مللەتێ‌ كوردو گرنگیدانێ‌ ب زمانێ‌ كوردی.
	(مقداد مەدحەت)ی ژمارە (1- 5) ل قاهیرە دەرخستن پشتی هینگێ‌ توشی نەخوشیێ بوو، سولتانێ‌ عوسمانی نەچاركر كۆ ڤە گەڕێنە ستەنبولێ‌، برایێ‌ وی یێ‌ بچوك (عەبدولڕەحمان پاشا بەدرخان) نەچار بوو بەرەڤ (جنیف- سویسرا) بچیت‌و ڕۆژناما (كوردستان) ژ ژمارە (6- 19) ل ویرێ‌ دەربێخت. جارەكا دی ڤەگەڕیا (میسر)ێ‌‌و ژمارە (20- 23) ل (قاهیرە) دەرخستن، ژمارە (24) ل (لەندەن) دەرخست، ژمارە (25- 29) ل (فۆلكستوون) ل ئینگلتەرا دەرخستن، ژمارێن (30- 31) ل جنیڤ هاتن دەرخستن كۆ ژمارین داویێ‌ بوون.
	بابەتێ، ڕۆژناما (كوردستان) بخۆڤە گرتین (سیاسی، دیرۆكی، جڤاكی، ئایینی... هتد) بوون ژمارا داویێ‌ (31) ل (14ی نیسانا 1902) دەرچوویە.
پارچەكا نڤیسینا مقداد مەدحەت بەدرخان
 د ئیكەمین ژمارا ڕۆژناما (كوردستان)دا بەلاڤ  بوویەو تیدا مەرەما دەرخستنا ڕۆژناما كوردستان دیار دكەت، بێ‌ دەستكاری تنێ‌ ڕینڤیس هاتییە گهۆرین.
( سەد هزار شوكر و حەمد ژ خودێ‌ تەعالارە ئەم موسلمان خەلق كرن‌و دزانینا عیلم‌و مەعریفەتێ‌ دە هش‌و زەكادا مە. دەرحەقا عەلماندنا عیلم‌و مەعریفەتێ‌ ڕە گەلەك ئایەتێن جەلیلەو ئەحادیسێن شەریف هەن، دونیایێ‌ دە چقاس موسلمان هەبن د گوندو باژێرێن هەمیادە مەكتەب‌و مەدرەسەو جەریدە هەن، دوونیایێ‌ دە چ دبەو چ نابە جەریدە دنڤیسن حەیفا من تیت ژ كورداڕە كورد ژ گەلەك قەوما زێدەتر خودێ‌ هش‌و زەكانە، جامێرن دبونێن خوە دەڕاست‌و قەوی نە، خورتن‌و دیسا وەكە قەومێن دی نەخوەندانە، نە دەولەمەندن، دوونیا یێ‌ دە چ دبە جیرانێ‌ وان موسقوف چاوەیە وێ‌ چ بكە نزان لەوما ڕیا خودێ‌ دە من ئەڤ جەریدەیاها نڤیسی ب ئیزنا خودێ‌ تەعالا پاش نهۆ دهەر پازدە ڕۆژا دە جارەكێ‌ ئەزێ‌ جەریدەكێ‌ بنڤیسم، ناڤێ‌ وێ‌ من كریە (كوردستان) دڤێ‌ جەریدێ‌ دە ئەزێ‌ بەحسا قەنجیا عیلم‌و مەعریفەتا بكم. ل كو دەرێ‌ مرۆڤ دعەلمە، ل كو دەرێ‌ مەدرەسەو مەكتەبێن قەنج هەنە، ئەزێ‌ نیشا كوردا بكم، ل كودەرێ‌ چ شەڕ دبە دەولەتێن مەزن چ دكن چاوە شەڕ دكن تجارەت چاوە دبە، ئەزێ‌ هەمیا حیكایەت بكم هەتا نهۆ كەسێ‌ جەریدەك هولێ‌ نەنڤیسییە ئەڤ جەریدە یا منا یا ئەولییە، لەو ما وێ‌ گەلەك كێمایی هەبێت، ئەز هیڤی دكم كێمایا جەریدێ‌ ژ من ڕەبنڤیسن هەمی تشت وەكی نوو چێ‌ دبن كێمن، (پاشی هینگێ‌ دچە دكەوە ڕێدە) ئەڤە ئێدی ئەزێ‌ دەست بە مەقسەدێ‌ بكم)).
2. هەروەها لە ژمارە (3)ی ڕۆژنامەی (كوردستان) كە لە 1898ز لە میسر دەرچووە، (مقداد بەدرخان) دەنووسێت:
((عالمەك ژ سۆرا هەبی سالا دی وەفات كر ڕەحمەتا خودێ‌ لێ‌ بە، خودێ‌ گونەهێن وی بغەفرینە، ناڤێ‌ وی (حاجی عەبدولقادر) بی، ئەڤ مرۆڤ ساغیا خوەدە گەلەك خەبتی دەرحەقا عەلماندنا علم‌و مەعریفە تێڕە، گەلەك بەیت‌و ئەشعارێن كرمانجی دنڤیسی، ڕێ‌ دكر ولاتێ‌ خوە سۆرا، عەزمانێ‌ وی عەزمانێ‌ سۆرایە لۆما كورد حەمی ڤی عەزمانی نزانن، پشتا كتێبا مەم‌و زینی دە بخەتێ‌ دەستێ‌ خوە هن بەیت نڤیسینە، تەبەروكەن من ئەو ئەبیات لڤی جەریدەییدە بنڤیسین)).
ئەم دوو پەخشانه ‌تەنها بۆ خوێندنەوەیە        

واتای پەیڤەكان
 
وشە                   واتاكەی
دهێتە ناسكرن    :        دەناسرێت
سەر كێـش        :        پێڕەو
ب فەر زانی       :        بەگرنگی زانی (بە پێویستی زانی)
نە دهێلا           :        نەیان دەهێشت
جڤاك              :        ئەنجومەن
مشەخت           :        دەربەدەر
ل وێرێ‌           :         لەوێ‌
دیرۆك            :         مێژوو
هەڤسۆز           :        هاوسۆز
سەر ژێكەت       :        سەری ببڕێت
نك                 :        داك
نڤش               :        ڕەگەز
خورت             :        دلێر
خوەست           :        ویست
ژ سۆرا هەبی     :        لە سۆران هەبوو، مەبەستی ناوچەی سۆرانە
سالا دی           :       ساڵی پێشوو، ساڵی ڕابوردوو
ساغیا خوەدە      :       لەژیانی خۆیدا، كاتێ‌ كە ساغ بوو
گەلەك خەبتی     :       زۆر (گەلێك) خەباتی كرد


 وشە                   واتاكەی
ڕێ‌ دكر           :       دەینارد، ڕەوانەی دەكرد
عەزمانێ‌ وی      :       زمانی ئەو
لۆما               :       چونكە، لەبەر ئەوەی
حەمی             :      هەموو، هەمی، گشت
هن بەیت نڤیسینە :      هەندێك بەیت یا شیعری نوسیووە
لەوڕا              :      بۆیێ‌، ژبەر هندی
شیا               :       توانی
ژێ‌               :       لێی
ب هەروەیی      :       بە خۆڕایی، بێ‌ پارە
مەرەم            :        ئامانج، مەبەست
چقاس            :        چەند
لەكو؟             :        لە كوێ‌؟
چاوە              :        چۆن
نوو               :         نوێ‌، تازە
دچەو دكەوە ڕیدە :          دەچێت‌و دەكەوێتە رێ‌

 


شـاكر فـەتـاح
(1914- 1988) ز
	ناوی (شاكر كوڕی فەتاحی كوڕی ئەحمەد)ە، لە ساڵی (1914)ز لە شاری سلێمانی لەدایكبووە، لە بنەماڵەیەكی خوێندەوار پەروەردەكراوە، لە سەرەتای منداڵیدا چووەتە بەر خوێندن لە حوجرەی فەقێیان، لە دواییدا چووەتە قوتابخانەو سەرەتایی لە سلێمانی تەواوكردووە، دواناوەندی‌و كۆلیجی مافی لە بەغدا تەواوكردووە، 
	لە شەوی 18-19/3/1988 گیراوەو لە ناوەڕاستی ئەیلولی ساڵی 1988ز گوللە باران كراوەو گەیشتۆتە ڕیزی شەهیدانی كوردستان، شاكر فەتاح یەكێكە لە نووسەرە ناسراوو ناودارەكانی كورد، كە لە ماوەیەكی گرنگ‌و پڕ ڕووداو لە بزووتنەوەی ڕۆشنبیری‌و ئەدەبیدا ڕۆلێكی گەورەی هەبووە، خزمەتی فرە مەزنی نەتەوەكەی كردووە، چونكە بەردەوام خامە ڕەنگینەكەی بۆ مەبەستی وشیاركردنەوەی میللەتەكەی خستۆتە كار، لەم بوارەدا یەكێكە لەو نووسەرانەی كە بەهۆی بەرهەمەكانییەوە وای كردووە بچێتە ڕیزی پێشەنگانی ئەو نووسەرانەی كە بەرهەمیان زۆرە. ئەوانەی كە زۆر كاریان لە شاكر فەتاح كردووەو جێ‌ پەنجەیان لەسەر كەسێتی ئەو دیارە مامۆستا (محەمەدەمین زەكی، توفیق وەهبی، حوسین حوزنی موكریانی) بوون، هەروەها هۆنراوەكانی حاجی قادری كۆیی زۆر كاری تێكردووە، 

لەگەڵ ڕۆژنامەكانی (بانگی كوردستان، ڕۆژی كوردستان، ئومێدی ئیستیقلال، بانگی هەق).
	 شاكر فەتاح لە پیرەمێرد فێری نووسین‌و خوێندنەوەی كوردی بووە، كە چۆتە لای هانیداوە بۆ كۆكردنەوەی وشەی كوردیی پەتی، زۆرجار بە دوای ئەم وشانەدا زۆر شوێن گەڕاوەو تۆماری كردوون‌و بۆی بردووە. 
	شاكر فەتاح لەگەڵ دەست بەكاربوونی وەكو (قایمەقام) لە شارۆچكەكانی كوردستاندا، خەریكی دەركردنی ڕۆژنامەو شانۆگەری‌و كردنەوەی كتێبخانەو بەخشینی كتێب بووە، كە ئەمەش دەرفەتێك بووە بۆ زیاتر گەڕان‌و هۆگربوونی بە دونیای ڕۆشنبیری تا دوا چركەكانی ژیانی، كتێب نزیكترین هاوڕێی بووەو بێ‌ كتێب‌و خوێندنەوە هەڵینەكردووە. لەگەڵ گەشانەوەی ئەدەبیاتی كوردی لە سییەكانی سەدەی بیستەمدا، شاكر فەتاح بە جۆش‌و خرۆشەوە ڕۆلێكی باشی لە بزوتنەوەی ڕۆشنبیری‌و ئەدەبی‌و ڕۆژنامەگەریی كوردی گێڕاوە. لە گەلێ‌ بواری جیا جیاو مەیدانی تری نووسیندا قەڵەمەكەی وشكی نەكردووە، دەتوانین بڵێین لە هەندێك بواردا یەكێكە لەو پێشەنگانەی بەرهەمیان لە مەیدانی وتارو چیرۆك‌و گەشتنامەو ژیاننامەدا، ئەدەبی كوردی ڕازاندۆتەوە.

شاكر فەتاح لە گەلێ‌ بواردا بەرهەمی ئەدەبی هەبووە، لەوانە:
1. هۆنراوە: زۆربەی هۆنراوەكانی لە دەوری مەبەستی كۆمەڵایەتی ‌و وەسف ‌و دڵداری ‌و نامەی شیعری دەسوڕێنەوە، پرسی هەژاری‌ و زۆرداری ‌و نەخوێندەواری ‌و دواكەوتوویی كۆمەڵی كوردەواری ‌و وەسفی سروشتی كوردستان‌و ئافرەت بە زەقی لە ناوەڕۆكی هۆنراوەكانیدا ڕەنگ دەدەنەوە.
2. وتـار: لە سەرەتادا گرنگی بە وتاری ئەدەبی داوە، لە دواتردا زیاتر گرنگی بە وتاری كۆمەڵایەتی داوە، بە قوڵی گیروگرفتە كۆمەڵایەتییەكانی خستۆتە ڕوو، ئەوەندەی پێیكرابێ‌ چارەسەری بۆ دۆزیونەتەوە، هەروەها هەندێك وتاری سیاسیشی نووسیوە.
3. چیرۆك: كۆمەڵێك چیرۆكی نووسیوە، لە ناوەڕۆكیاندا باسی گەلێك دەردی كۆمەڵایەتی‌و گەلێك دیمەنی دواكەوتنی كۆمەڵی كردووە.
4. چیرۆك بۆ منداڵان: كۆمەڵە چیرۆكێكی منداڵانی نووسیوە، هەروەها چەند چیرۆكێكی منداڵانی وەرگێڕاوە بۆ زمانی كوردی.
5. ژیاننامە: چەند ژیاننامەی نووسیوە وەك (ئاوێنەی ژینم، خەباتی ڕۆشنبیران، یادنامە).
6. گەشتنامە: چەند گەشتنامەیەكی نووسیوە وەك (گەشتی پێنجوین، گەشتی شارباژێر، گەشتی سرۆچك، گەشتی هەڵەبجەو هەورامان).
7. گفتوگۆ: لە نامیلكەی ئاهەنگی ڕۆشنبیراندا سێ‌ گفتوگۆی جۆراو جۆری لە بارەی (كۆمەڵایەتی، مێژووی، ئایینی) بڵاوكردووتەوە.
8. لێكۆڵینەوە ئەدەبییەكان: لە بەرهەمی ئەم شاعیرانەی كۆڵیوەتەوە (ئەحمەدی خانی، داماوی موكریانی، زێوەر، بێكەس، حاجی قادری كۆیی، مەلا كاكە حەمە).
9. وەرگێڕان: لە بواری وەرگێراندا ڕۆلێكی گرنگی گێڕاوە، گەلێك كتێبی نووسەرە ناودارەكانی جیهانی وەرگێڕاوە بۆ زمانی كوردی.

	
	شاكر فەتاح نیشتمانپەروەرێكی دڵسۆزبوو، كوردایەتی‌و پرسی نەتەوەكەی، ئامانجی پێگەیاندنی میللەتە ژێر دەست‌و چەوساوەكەی تاكە مەبەست‌و ئامانجی بووە. خاوەن هەڵوێست بووە، لە ڕووی ناهەق‌و زولم‌و نا عەدالەتی‌و دیاردەی نا بەجێ‌ وەستاوە، بێدەنگ نەبووەو سەری شۆر نەكردووە لە ئاست هەڕەشەو چاو سوور كردنەوەو تۆقاندن. ئەم هەڵوێستە بە درێژایی تەمەنی‌و هەر لە خۆناسینەوە لەگەڵی گەورە دەبێت‌و سەرەنجامیش دوا هەڵوێستی بە شەهیدكردنی دا.
نمونەیەك لە پەخشانی شاكر فەتاح 
بەرخەكە!
	كوڕەكەم لە تەمەنی دوانزە ساڵاندا بوو، ڕۆژێك هەستیكرد بە ئاوارەیی‌و تەنیایی، ئەگەڕا بۆ شتێك دڵی خۆی پێ خۆش بكات، خۆشەویستی‌و دڵسۆزی‌و چاودێریی خۆی تیا بەخت بكات، نا چاری كردم بەرخۆڵەیەكی بۆ بكڕم لە مەڕسەربڕێك (قصاب) زۆری پێ‌ نەچوو كوڕەكەم بوو بە دۆستێكی گیانی بەگیانیی بەرخەكە، بەرخە بەسەزمانەكە وا هۆگری بوو بوو كە كوڕەكەم ئەڕۆیشت ڕای ئەكرد بە دوایا، لێی ئەچووە پێشەوە، خۆی تێ هەڵ ئەسوو، یاری لەگەڵ ئەكرد، كوڕەكەمی لە جێگای دایكی دانابوو، ئەو دایكەی كە خواپەرستی‌و ناپەسەندی نەوەی ئادەم لەوی جوێ‌ كردبووەوە!
	هەر چەند بەرخەكە بە تەنیا بمایەوە ئەیباڕاند: كوڕەكەمی بانگ ئەكرد پێویستیی جێ بەجێ‌ بكات، هاودەمی بكات، دڵی خۆش بكات، جا كوڕەكەم چەند بەختیار بوو بوو بەو بەرخە بەسەزمانە! 		
	بەرخەكە هەموو كاتێكی، هەموو بیرەورییەكی كوڕەكەمی داگیركردبوو، كوڕەكەم ئەوەندەی بە تەنگ دڵی ئەو بەرخەوە بوو، بە تەنگ دڵی كەسی ترەوە نەبوو!
	بەڵام بەلای منەوە باڕاندنی بەرخەكە لە بانگ كردنی كوڕەكەم زۆرتری تیابوو، شتێكی گرنگ تری تیا بوو، دیلیی‌و بەندەیی‌و بێ‌ دەسەڵاتیی بەرخەكەشی ئەنواند بەرامبەر بەهێزێكی وا كە نەی ئەتوانی بەرەنگاری بكا! بەرخەكە لە خۆشەویستی‌و دڵسۆزی‌و چاودێریی دایكی بێ‌ بەش كرابوو، لە خۆشەویستی‌و دڵسۆزی‌و چاودێری كوڕەكەم دڵنیانەبوو، بەشتێكی دەست كردی ئەدایە قەڵەم، ئەو حەزی ئەكرد بچێتەوە لای دایكی، حەزی ئەكرد سەربەستی خۆی دەست كەوێتەوە، لە زۆرداری دوور كەوێتەوە، لەبەر ئەوە هەستی بە ترس ئەكرد، ئەترسا لەوەی شتێكی بەسەر بێ‌! لە ڕاستیدا بەرخەكە بە هەڵە نەچوو بوو...
	چۆن ئەبوو باوەڕبكا بە دۆستایەتیی كوڕەكەم‌و ئەو مەڕ سەربڕەی كە ئەو بەسەزمانەیان لەدایكی خۆی كردبووەوە؟!.. بەرخەكە بە دڵ هەستی ئەكرد بە جیاوازییەكی گەورە لە ناوەند خۆشەویستیی دایكی كە پڕ بوو لە دڵسۆزی‌و خۆ بەخت كردن‌و خۆشەویستیی كوڕەكەم‌و مەڕسەربڕەكە كە پڕ بوون لە خۆ پەرستی! 	
	لەبەر ئەوە چەند بە تەنها بمایەوە ئەیباڕاند، ئەلاڵایەوە چونكە خۆی لەتەنگ‌و چەڵەمەدا ئەدی، دەترسا لەوەی لەناو بچێ‌، وا تێ‌ گەیشتبوو كە ئەگەر بەهۆی كەم تەرخەمیی كوڕەكەمەوە لەبەر بێ‌ ئاوی‌و بێ‌ خۆراكی نەمرێ‌، دوور نییە سەگ‌و گورگ لە پەرژینی خانووەكەوە باز بدەنە ژوورەوە پەلاماری بدەن بیخۆن، یاخود دزو درۆزن‌و زۆردار بەشەو بیدزن‌و سەری بڕن‌و گۆشتەكەی بفرۆشن! 
	بەڵكو بۆی هەیە كوڕەكەم خۆی سەری بڕێ‌‌و بیبرژێنێ‌‌و بیخوا، ئەمە ڕاستە كوڕەكەم دۆستێتی، دڵسۆزێتی، بەڵام تەقو ئارەزووی چووە سەر گۆشتە ناسكە خۆشەكەی؟! كێ‌ ئەڵێ‌ سەری نابڕێ‌؟ بۆ چ هەموو ڕۆژ هەزاران بەرخی وەك خۆی سەر نابڕێن بۆ خۆشیی بن دانی كوڕەكەم‌و هاوتای كوڕەكەم؟!..
	لەبەر ئەوە باڕە باڕی ئەو بەرخە لە باوك‌و دایك بڕاوە كڵۆڵە، كە وەك هاوارێكی بێ‌ دەسەڵات‌و بێ‌ چارانم ئەهاتە بەر گوێ‌، كە سێ‌ دارە لە نزیكیانەوە هەڵخرابێ‌، دڵمی ئەسوتاند، جەرگمی ئەبرژاند! 
	تەنانەت ئەوەشی لەبیر ئەبردمەوە كە كوڕەكەم‌و هەموو خێزان نازیان ئەكێشاو چاودێرییان ئەكرد! بەڵام منیش بە هەڵەدا نەچوو بووم، زۆری پێ‌ نەچوو دۆستایەتی‌و نازكێشان‌و دڵسۆزی بەرانبەر بەرخەكە لەبیر كوڕەكەم‌و خێزان چووەوە كاتێكم زانی بەرخی بەسەزمانیان داوە بە زەویداو ئەیانەوێ‌ سەری بڕن‌و گۆشتەكەی بكەن بە چێشت كە لەسەیرانێكا دەرخواردی چەند میوانێكی زۆرداری وەك خۆیانیان بدەن! باش بوو فریاكەوتم‌و بەرخی بەسەزمانم لەدەستیان ڕزگاركرد!... 
	گەلێك لە نەتەوەكانی ڕۆژهەڵاتیش داخەكەم لەو بەرخە بەسەزمانە ئەكەن! ئەوانیش هەر چەندە سەرۆكە خۆ پەرستەكانیان خۆشەویستییان بۆ ئەنوێنن‌و یارمەتییان پیشان ئەدەن‌و چاودێرییان پێشكەش ئەكەن... 
	بەڵام هەی هوو! تازە چاویان كراوەتەوە، قەت چەواشە نابن، لە ترسی گیانی خۆیان ناچارن هەر هاوارو فریاد بكەن تا خوا دەرگایەكی ڕزگاربوونیان لێ‌ ئەكاتەوە!.
(ئەم پەخشانە تەنها بۆ خوێندنەوەیە)
سەرچاوەكانی هەردوو بەشی ڕێزمان‌و ئەدەب
1. ڕێزمانی كوردی- جێناو- د. ئاو ڕەحمانی حاجی مارف.
2. ڕێزمانی كوردی- ئاوەلكردار- د. ئاو ڕەحمانی حاجی مارف.
3. ڕێزمانی كوردی- نوری علی امین.
4. دەستور زبان پێنج استاد- رشید یاسمی‌و هاوڕێكانی- بە فارسی.
5. ڕێزمانی كوردی- صادق بها‌و الدین.
6. دستور زبان فارسی- دكتور نادر و زین پور.
7. مەم‌و زین لێكۆڵینەوەو هەڵسەنگاندنی علی فەتاح دزەیی.
8. دیوانی حاجی قادری كۆیی لێكۆڵینەوەو لێكدانەوەی سەردار حمید میران‌و كریم شارەزا.
9. دیوانی پیرەمێرد- محمد رسول هاوار.
10. باغێ‌ كوردا- دیوانی ئەحمەدێ‌ نالبەند- كۆمكردن‌و تویژاندنا گه مائی.
11. دیوانی گۆران- چاپی 1980- بەغدا.
12. كاروانی شیعری نوێی كوردی- 1978- كاكەی فەللاح.
13. دیوانی دیلان- 1969.
14.  دیلان شاعیرو ئازادیخواز- 1981 دڵشاد عەلی.
15. نوبهارا ئەحمەدێ‌ خانی- تویژاندن حمدی عبدالمجید السلڤی- بەغدا.
16. مجلە پقافە الهند- المجلد الخامس- سبتمبر 1954- العدد الپالپ.
17. الاسگورە والتاریخ فی التراپ الشرقی القدیم.
18. زمان‌و ئەدەبی كوردی بۆ پۆلی سێیەمی ناوەندی- د. عزالدین مستەفا رسول‌و هاوڕێكانی.
بەشی خوێندنەوە

1. دوازدە سوارەی مەریوان
2. نرخی سەربەستی
3. ڕەواندز
4. دارگوێز
5. بەرزە بوون
6. گورگ‌و ئێستر
7. سەر هڵـدان
8. هونەری شانۆگەریی پێویستی بە هەرەوەزە.
9. نامیق كەمال
10. هەژاری
11. ئەز دزانم ئاڤ ل سەر چ ڕا دچت بەلێ‌ نابێژم
12. ژیانی كۆچەر
13. قازی محەمەدی پێشەواو كۆماری كوردستان
14. ژیانی ئەمڕۆم دەفرۆشم بۆ كڕینی نانی سبەی
 

دوازدە سوارەی مەریوان
	شار قەڵاچۆلانە، حوكمڕان ئەحمەد پاشای گەورەیە كە بە (شا غازی ئەحمەدی لەشكر شكێن) بەناوبانگە، شیرو قەڵغان چەكی دەستی سوار چاكانی مەیدانە، ئێواران لە كەنار چەمی قەڵاچوالان دیوان دەگیرێ‌، پیاو ماقوڵان كۆمەڵ لەو گوێ‌ ئاوە دادەنیشن.
	ئێوارەیەك پیاوێكی بەشكۆی ئەسمەر، ڕیشێكی سپی تەنكی هێشتبووەوە بە ڕێدا دەهات‌و لۆزەندەرێكی كەڵەگەتی چوارشانە لە پشتەوە بوو، تازە خەتی سمێلی دانابوو چاوی وەك ئەستێرەی سیوەیل دەدرەوشایەوە، كە گەیشتە پێشەوە بە شەرمەوە هەواڵی پاشاو سەلیم بەگی مامیان پرسی، كە ئەحمەد پاشایان پیشاندان زۆر بەڕێزەوە سڵاویان كردو چوونە پێشەوە ئەحمەد پاشا هەواڵی دەپرسێ‌ تا بزانی كێیە، ئەویش خۆی دێتە زمان‌و دەڵێ‌: پاشام من مەلا هەمزەی ئەفغانیم ئەو لاوەش (ئەكرەم) ی بچووكتانە، سەودای دلاوەری‌و چەكبازی لە كەللە دایە ناوبانگی زەبرو زەنگی سەلیم بەگی بیستووە بەڵێنی بە خۆی داوە ئەگەر سەلیم بەگ بتوانێ‌ شیرەكەی هەڵسوڕێنێ‌‌و دایوەشێنێ‌،  هەتا ماوە نۆكەری دەكات، ئەحمەد پاشا، كە بینی كوڕە تا دەست هەڵبڕی كەڵەگەت‌و چوار شانەیەو شیرەكەشی نیوە، خێرا فەرماندەدات كە سالم بەگ ئاگادار بكەن میوانی هاتووە پاش تاوێك سالم بەگ پەیا دەبێت‌و بەخێرهاتنی میوانەكان دەكات، كە چاوی بە شیرەكەی ئەكرەم دەكەوێت زۆر دڵی تێی دەچێ‌‌و یارمەتی وەردەگرێت كە سەیری بكات، هەر كە دەستی دەداتێ‌ زۆر بە ئاسانی لە كالانی دەردەكێشی‌و بەم شان بەو شاندا هەڵی دەسوڕێنێ‌‌و هەڵی دەدات بە ئاسماندا.
	كە ئەحمەد پاشا بینی ئەو شیرەی دلاوەرێكی ئەفغانی پێوەی دەنازێت دەیگوت كەس ناتوانێت ڕایوەشێنێت، كەچی وا سەلیم بەگ بە ئارەزووی خۆی یاری پێدەكات، وەك گوڵ گەشایەوە ئەكرەمیش زۆر شادمانبوو، كە زانی وا تووشی گەورەی خۆی هاتووە، سەلیم بەگیش بە پاشای گوت: ئیتر ئەمانە دەستە برای منن، ئەمان بوون بە هاوڕێی گیانی بەگیانی. ڕۆژان هات‌و ڕۆیشت، كاتی ڕاوە بەراز هاتە پێشەوەو لەسەر هاتنی كوێخای (بەكراوا)و (گوڵعەنبەر) بۆ لای پاشاو هاواڕو دادیان لەدەست زۆری بەراز كە هیچیان بۆ نەهێشتوونەتەوە. پاشا گوتی: كوان شیر وەشێنەكان هونەر ئەوە نییە لەبەر دەمی ئێمەدا هەڵیانسووڕێنن، سەلیم بەگ تێگەیشت، كە پاشا لەگەڵ ئەوانیەتی بۆیە ڕوویكردە هەردوو كوێخاو گوتی: ئێوە لە پێشەوە بڕۆنەوە، سبەی ئێوارێ‌ خوا یار بێت لاتان میوانین، ئیتر لە دیوەخان هەڵساو لەگەڵ ئەكرەم ڕوویكردە ماڵی خۆیان‌و ناردی بە شوێن ئەم پیاوانەی خوارەوە:
1. جوامێر ئاغای ڕەنگینە
2. ئاغال ئاغای سیوەیل
3. زەینەڵ بەگی مەسرەف‌
4. مەحمود بەگی قەدیمی باش چاوەش‌
5. دارا ئاغای میرەدێ‌‌
6. فرامرزی زەنگنە
7. سوار ئاغای بلباس‌
8. مەمەند ئاغای میراو دەلی‌
9. شاپور ئاغای بەختیاری‌
10. زڵاڵ ئاغای مەرگەیی‌
11. میران بەگی وەڵەدبەگی‌
12. چەلەبی قەدیمی هەمەوەند
	لەم یەكە یەكە سوارانە دوازدەی جەنگاوەری دلێری كۆكردەوەو پێیگوتن بەیانی زوو بەفێنكی سوار دەبین لێرەوە، لە دۆڵی گەڵاڵەوە بەسەر ئاوی سبحانئاغادا لە بنەی سەی سادقەوە ڕاوە بەرازی لێدادەبەستین تا دەیان ڕەوێنین بۆ خوار بەكراوا، بەرە بەیان دوازدە سوارە كۆبونەوەو كەوتنە ڕێ‌ بۆ ڕاوە بەرازی خۆیان. پاش ڕۆیشتنی ئەم سوارچاكانە زۆری پێنەچوو دەنگوباس گەیشتە ئەحمەد پاشا كەوا لەشكری ئێران گەیشتوونەتە مەریوان، لەگەڵ بڵاوبوونەوەی ئەم دەنگوباسەدا شا فەرمانیدا لەشكر ئامادەكرا وخۆشی سواربوو ڕوویكردە سوپاو بە دەنگێكی بەرز گوتی:
	تا ئەم سەرە سەر بێت پشت ناكاتە دوژمن، سواربن ڕۆژی مەیدانە ئینجا كەوتنە ڕێ‌ ڕووەو باسكەدرێژی قەیماسەن پاش ماوەیەك ڕۆیشتن شا بینی وا دەستە سوارێك دیارن، مامەند ئاغای میراودەلی‌و سوار ئاغای بڵباس، كە لەپێشەوە دەڕۆن سەلیم بەگیش شیری حمایل كردووەو دەستی چەپی بە جلەوەوەو دەستی ڕاستی لەسەر كەمەربەندی قەبزە نوشتەیی داناوەو بەسەر بەرزیەكەوە چاوی بڕیوەتە تاریدەر وەك بیەوێ‌ بە تیشكی چاوەكانی ئەو كێوە هەڵكەنێ‌‌و بدا بەسەر دوژمنا، جوامێر ئاغای ڕەنگینە، كە دەڵێن پڵنگی چنگ بە خوێنە قلیانی تێكردووەو دووكەڵی قەندەكەی وەك باقە سمێڵی لەم لاو لەو لای سەریەوە با دەیشەكێنێتەوە،
	 كە ئەحمەد پاشا ئەم بەزم‌و ڕەزم‌و خۆشییەی لەم دەستە سوارەدا بینێ‌ بانگدەكات تەپڵی شادی لێبدەن‌و ئەڵێ‌ ئەمەی دەیبینم نیشانەی سەركەوتنە، نەقارەچی دەستدەكەن بەگرم‌و هوڕی تەپڵ‌و ئاوازی تەپڵی شادی بەو فێنكی بەیانییە ئەیدا لە شاخی (كەوتو) كە سەلیم بەگ گوێی لە دەنگی ئەم تەپڵە دەبێت بە خۆی‌و سوارەكانییەوە لەسەر ڕێگەدا دەوەستن، كە پاشا دەگاتە ڕاستیان پێیان دەڵێت‌: ئەی شۆڕە سوارینە هەر وەك پێشكەوتن دەخوازم هەر پێشكەوتوو بن دەبێت‌. بیستبێتتان لەشكری ئێران هاتۆتە سەرمان وا لە مەریوانە، دەبڕۆن ئێوە پێشەنگ بن ئێمەش، كە خەیمەو بارەگامان ئامادە بوو دەتان گەینێ‌، پشت بە یەزدان بۆ ئێوارێ هەموو دەگەینە سەریان.
	سەلیم بەگ سەركردەی دوانزە سوارە وەردەگرێ‌‌و ئاوزەنگی پیادا دێنن‌و دەیكەن بە تۆزو تێدەپەڕن، دەمی ڕۆژئاوا نزیك بە لەشكری ئێران لە نەدیوی بۆسە دەخۆن، نزیك بانگی شێوان سوپای پاشاش سەرەتای دەردەكەوێت پاشان سەلیم بەگ‌و ئەكرەم لەسەر ئەوە پێكدێن، كە تا سەر لە ئێوارەو لەشكری ئێران شپرزەی نان‌و ئالیكن دەستی خۆیان بوەشێنن چونكە ئەوان دوانزە هەزارو دوانزە سوار بەراوورد ناكرێن‌و ناخرێنە دوو تای تەرازووەوە، كە ڕۆژیش بووەوە پێیان دەزانن، لەبەر ئەوە سەلیم بەگ دەنێری دوانزە تەپڵ دەهێنن‌و بە قەڵۆزی زیندا دای دەبەستن‌و ڕوو دەكەنە لەشكری ئێران ئینجا جوامێر ئاغای ڕەنگینە ڕوویكردە سەلیم بەگ گوتی:
	 دەبێت تا نزیك قەڵا وا بڕۆین، كە بەدیمان نەكەن لەوێ‌ بێدەنگ‌ مۆڵ بخۆین تا شەو بەسەرا دێت ئەوسا بەندەو ئەكرەم‌و چوار سوار یەك دوو سەعات لە پێش شەبەیخوندا دەوری زرێبار بدەینەوە، یەكێكمان لە (دۆڵاش)و (تەی) یەوە دووەممان لە (بەیز)ەوە سێيەممان لە (موسەك)ەوە چوارەممان لە (داسیران)ەوە ئامادەبن تا من‌و ئەكرەم دەگەینە كێوەكەو پشتیان لێدەگرین ئەوسا كە دەنگی تەپڵی ئێمەتان بیست‌و نەعرەتەی ئەكرەمتان هاتە گوێ‌ خۆت لە پێشەوە بەڕێی (گوڵان)دا لە ناو جەرگی دوژمنەوە هەر شەشتان هەڵمەت بەرن‌و بدەن بە سەریاندا ئەوسا ئەو لەشكرە زۆرەی ناردوویانەتە سەر كێوەكە بڕ دەبن‌و كە ئەو هەرایە ببیستن نایەنە خوارەوە، لەسەر خوارەوە لەسەر ئەم ڕاو تەگبیرە كە ئەكرەم‌و جوامێر ئاغا گەیشتنە شوێنی خۆیان، 
	جوامێر ئاغا بە دەنگە خۆشەكەی موناجاتێكی بە دەنگی بەرز خوێندەوە ئەكرەم جۆشی سەندو ڕاستبووەوە سەر ئاوەزەنگی‌و نەعرەتەیەكی كێشا، بە جارێ‌ ئەوە دەنگیدایەوە، خورپە كەوتە دڵی لەشكری ئێرانەوە بە جارێ‌  پەشوكان‌و هاتن بەیەكا، ئەو شوێنەی ئەمانی گەیشتبوونێ‌ تیر هاوێژێ‌ لە سەلیم بەگەوە دوور بوو، كە دەنگی ئەكرەمی هاتە گوێ‌ ئەویش لە خۆشیاندا نەعرەتێكی كێشا، 		هەردوو نەعرەتە بەرامبەر بە یەك دەنگیان دایەوەو موژدەی سەركەوتنیان گەیاندە گوێی ئەحمەد پاشا، ئینجا سەلیم بەگ دای لە تەپڵ‌و كردی بە سەفرە و گەڕا هەر چەند سێ‌ تەنگە ئاوزەنگی بە ئەسپە ڕەشدا دەهێنا كۆڕەی ئەسپ‌و تەقەی ناڵەكانی ئەو ناوەیان دەهێنایە جۆش ئەحمەد پاشا چووە سەر گردەكەی نزیكی، گوێیگرت هەر لە (كانی سانان)ەوە بە دەوری لەشكری ئێراندا گرمەی تەپڵی نەقارەخانەی خۆی‌و نەعرەتەی دوانزەسوارە دێ‌ ئینجا پاشا بانگیكردە باشچاوش (خالد بەگی مێرەدێ‌ )و دارا ئاغا دەوری لەشكر بدەن ڕێی ڕاكردن لە لەشكر بگرن وا شكان خراپیش شكان شپرزەن نازانن ڕوو بكەنە كوێ‌ ئینجا خالدبەگ كەوتە بەر لەشكرو بانگیكرد:
	كوڕینە شەوێكەو ئەم شەو لەو ڕۆژەوە، كە ئەم خاكە دروست بووە تا ئێستا شەرێكی كەی وای تیا نەكراوە، سەلاحەدینی قارەمان بە لەشكرێكی گەورەوە ئینجا سەركەوتنێكی وای دەست كەوتووە، ئێمە بە دوانزە سوارەوە لەشكری ئێرانمان شپرزە كردووە، فیدای دەست‌و شمیشێرو شان‌و باهۆتان  بم. 
	دەشزانم زۆر كفتی ڕێگەن‌و بێ‌ پشوو سەرڕەو لە قەڵاچۆلانەوە، گەیشتوونەتە ئێرەو ماندوو و برسین بەڵام پیاوەتی ئەمانە لەبیر دەباتەوە شەیپورچی، دەی فیدای كەڕناكەت بم پێشكەوە، كوڕ گەل وا ڕۆیشتم دوامكەون ئەمەی گووت‌و ئاوزنگی پیاهێنا، ئینجا غوڵغولەی تەپڵ‌و گوڕەی نەقارە تێكەڵ بە ناڵەی (سەردەركەو ماڵ پرسیار)ە بوو، بەڕاستی سوارەی بەبە ئەو شەوە كارێكیان بە لەشكری ئێران كرد تا دێر زەمان‌و پشتاو پشت بە داستان دەگێڕێتەوە، مەردانە لە شوێنی خۆیان هەڵیان كەندن‌و كوشتارێكی زۆریان لێكردن، ئیتر لەشكری ئێران خۆی بۆ نەگیرایەوە چادرو بارەگاو نان‌و خوانی پوخت‌و تەمیزیان بەجێهێشت‌و ئەحمەد پاشا بە لەشكرەكەیەوە ئەو شەو میوانی دوانزە سوار بوون لەسەر خوانی بەجێماوی لەشكری شكاوو ڕاكردووی ئێران.

 

نـرخی سەربەستی
	لەو ڕۆژەوە، كە مرۆڤ  ئەم سەر زەوییەی كردۆتە نیشتەجێی خۆی هەمیشە لە پێناو ژیاندا لە تێكۆشاندا بووە، بێپشوو لەگەڵ سروشتدا لە بەربەركانێ‌‌و شەڕی ژیان‌و مردندا بووە، ژیری چەكی كاریگەرو هۆی سەركەوتنیبووە لەم تێكۆشان‌و جەنگەدا، پاش زاڵبوون‌و دانیشتنی سەر تەختی سەركردایەتی ژیان‌و پەیدابوونی چینەكانی گەل مرۆڤ  كەوتە چەوساندنەوەی برای مرۆڤی، چینی چەوساوە پەیدابوو، 
	بەم جۆرە پیت‌و فەڕو سامان‌و ئامێری بەرهەمهێنەر بوو بە ماڵی مفتی چینی چەوسێنەری بە ژمارە كەم‌و بە سامان‌و دەسەڵات بە پێوانەی جەورو ستەم‌و زۆرداری یان فرەو بێسنور، چینە چەوساوەكەش ژمارەی لە سنور بەدەرو لە ساماندا مایە پوچ‌و لە دەسەڵاتیشدا ژێر چەپۆك و پێشیل كراوە، بۆیە تێكۆشانێكی نوێ‌ بۆ پچڕاندنی كۆت‌و زنجیری بەندایەتی بۆ وەستان ڕوو بە ڕووی چینی كاربەدەست‌و چەوسێنەر، بۆ سەندنەوەی مافی خوراو وبنیاتـنانی كۆمەڵێكی بەختیارو دوور لە چەوساندنەوەو زۆرداری‌و ستەم‌و داننان بە مافی ڕەوای چارەنووسی نەتەوایەتیدا هاتە گۆڕێ‌. 
	هەموو گەلانی جیهان لەم خەباتە سەختە خوێناوییەدا هاوبەشن، هەرواش بەردەوام دەبێت تاكو داگیركردن‌و چەوساندنەوەو ڕژێمی چینایەتی بنەبڕ دەكرێت‌و لەناو دەبرێت. 
	نەتەوەی كوردی دلێریش لەم مەیدانەدا شان بەشانی گەلانی جیهان لە سەختترین خەباتدا بووە دژی چەوساندنەوەی نەتەوایەتی‌و چینایەتیی ئەو هەزاران هەزار قوربانییانەی نەتەوەی كوردو گەلانی جیهان لەم پێناوەدا پێشكەشیان كردووەو دەیكەن (نرخی سەربەستی) یە بۆ گەیشتنیش بەو ئامانجە پیرۆزە زۆر زیاتر لەوەی بەخشراوە ئامادەیە بۆ پێشكەشكردن، 
	بۆیە ئێستا پاشە ڕۆژی بەختیاریی گەلان زۆر نزیك‌و ڕوونەو تیشكی سەربەستی لە زۆر لاوە دڕی بە پەڵە هەوری چڵكنی ئەو ئاسمانە داوەو هاكا خۆری (سەربەستی) گەیشتە جەرگەی ئاسمان‌و تاڵە پیرۆزەكانی تیشكی زێڕینی هەموو كەلێن‌و قوژبنێكی جیهانی ڕوناككردەوە سەربەستی باڵی ئارام‌و خۆشگوزەرانی‌و بەختیاری كێشا بەسەر هەموو گەلانی جیهاندا.
         
         واتای پەیڤەكان
 وشە                   واتاكەی
بێپشوو            :         بێ‌ وەستیان
ژیری              :         عاقلیی
زاڵبـوون           :         ب سەركەفتن
ماڵی مفتی         :        ماڵی خۆڕایی ئانكو بەلاش
هـاكا               :        هەربینا، هەر ئەوەندە زانی، ژ نشكەكیفە.
تاڵە پیرۆزەكانـی  :        تیرۆ شكێت پیرۆزێن
گەروش           :        

 


ڕەوانـدز
	ڕەواندز یەكێكە لە شارەكانی هەرێمی كوردستانی عیراق‌و كەوتۆتە باكوری ڕۆژهەڵاتی شاری هەولێر شوێنەكەی جێگەیەكی سەخت و هەموو لایەكی شاخ‌و چیایە، دەورو بەرەكەی زۆر كوێستانەو بە زستانان بەفر هەموو لایەكی دادەپۆشێت، ئەم شارە هەر لە كۆنەوە جێگەیەكی دیار و بەرچاو بووە، گەلێك سەردەمی مێژووی بەسەردا هاتووە، كاتی وا هەبووە زۆر ئاوەدان بووە ‌و ڕێبازی خێلانی ئەو وڵاتە بووە، بەو هۆیەوە ناوەندێكی بازرگانی، لە میوەهاتدا دەوروبەرەكەی هەموو جۆرە میوەیەكی هەیەو لەم ڕووەوە پێویستی بە شوێنانی تر نەبووە، بەڵام بۆ كاروباری بازرگانی تر، لەگەڵ وڵاتانی هەولێر‌و موسڵدا هاتوچۆی كردووە، كۆچەرێكی زۆری بەسەرەوە بووەو بازرگانییەكەی خستۆتە برەو.
	لەسەردەمی خۆیدا ئەم شارە، حەوت كاروان سەرا، دوو گەرماو، شەش مزگەوت‌و گەلێك قوتابخانەی زانستی تێدا هەبووە، دەوروبەری شارەكە بە شورە قایمـكراوە، زیاتر لە بیست دیوەخانی  میوانداریی هی ماڵە گەورەی تێدا بووە، لەسەر هەموو تەپەیەك قەڵایەك هەبووە، دەروازەی شارەكە داخراوە ئیتر كەس نەیتوانیوە بچێتە ناویەوە، ئەم شارە بەم جۆرە بە ئاوەدانی هاتووە، تا كەوتۆتە سەردەمی محەمەد پاشا (1783- 1849) لێرەدا ڕەواندز پەرەدەیەكی تری بەسەردا هات، سنوری وڵات بڵاوبووەوە، جێگەیەكی تایبەتیی لە مێژوودا گرت، كاروباری بازرگانی ئەوەندەی تر پەرەی سەند، بەستراوە بە شارەكانی شنۆو سەردەشت‌و لەم لاوە ئامێدی‌و زاخۆو، ناو شار لە باری زانیاری‌و پیشەسازییەوە، بوو بە بنكەیەكی تەواو، ئاو لەناو شاردا زۆر بوو بۆ دانیشتوان‌و بۆ دەغڵ‌ودانی دەوروبەر، لە هەموو ئەو دەڤەرانەی سەر بە ڕەواندز بوون قەڵاو قوللە دروستكرا، لەسەر هەر قەڵایەك تۆپێكی گەورە دانرا، لەسەر هەر لولە تۆپێك بە ئایەتی (نصر من الله وفتح قریب) و دیمەنی میری ڕەواندز محەمەد پاشا پیشاندراوە.
	 لە ڕاستیدا ڕەواندز لە سەردەمی محەمەد پاشادا ناوو دەورێكی تیشكداری هەبووە، لە والی بەغداوە ناسراوە تا پاشای ئەستەمبوڵ لە حاكمی تەورێزەوە ناوی بووە تا شای تاران‌و ئەسفەهان، لەبەر ئەمە لەنێوان ئەو وڵاتە پان‌و فراوانەدا دەستە دەستە لە دەزگای سیاسەت‌و لە ئەربابی عیلم‌و لە ئاشنایەتی بازرگانی ڕوویان كردۆتە ڕەواندز،
	 دانیشتوویەكی دڵخۆشی هەبووە، لە مەیدانی زانستدا پایەیەكی بەرزی هەبووە، ڕەوڕەوەی مێژووی ڕۆژەكانی ڕەواندزی پێش سەردەمی محمد پادشای لە سەردەمی ئەودا بە تەواوی گەشاندەوە، گەلێك زانای  لێـهەڵكەوت، گەلێك میری تێدا پەیدا بوو، وەكوو بڵێیت ئاوو هەوای ڕەواندز لە بارەی سروشتیشەوە هەر گۆڕا!... لەو بەڵگانە، كە لە پاشماوەی ڕەواندزو میری ڕەواندزەوە بەجێماون ئێستاش هەر جێگەی شانازییە بۆ نەتەوەی كورد.
	بەم سەیركردن‌و خوێندنەوەماندا بۆمان دەركەوت كە شاری ڕەواندز جێگەیەكی بەرزی هەبووە لەناو لاپەڕەی مێژووی كوردا، هەموو دەم‌و شایانی ئەوە بووە كە چاوێكی بەڕێزەوە سەیر بكرێت، لە گۆشەی دڵی هەموو كوردێكدا جێگەیەكی تایبەتی هەبێت، چونكە ئەو شارە بە بەردو دارییەوە بە شاخ‌و ئاویەوە لە هەموو دەورێكدا داستان گێڕێك بوو بۆ كوردو شوێنێك بوو كە لە كوردستاندا خاوەنی مێژوویەكی درەخشان بووە... ئەمەش كە دەوترێت وە نەبێت دەوری ڕەواندز هەر لە سەردەمی محەمەد پاشاوە یا پێش ئەو وەیا هەر لە سەردەمی ئیسلام بوو بێت، بەڵكو ڕەواندز تەنانەت لەسەردەمی پێش ئیسلامیشدا ئەو ناونیشانەی هەر هەبووە!.

      واتای پەیڤەكان
 وشە                   واتاكەی
ژوور              :        سەروو
خێڵات             :        خێڵەكان، عەشیرەتەكان
برەو               :        جوڵاندن‌و زیاد بوون
كاروان سەرا      :        شوێنی حەساندنەوەو گوزەرانی كاروانچیان
تەپـە               :        گردۆڵكە، بەرزایی
درەخشان         :        ڕوناك‌ و پرشنگدار

گفتوگـۆ:
1. لە نەخشەی هەرێمی كوردستاندا بە تەواوی شاری ڕەواندز دیاری بكەو، دەربارەی شوێن‌و شاخ‌و داخ‌و ئاوو هەواو هاوینە هەوارو سروشتی خاكەكەیەوە بدوێ‌؟
2. لە چ دەورێكدا ڕەواندز، گەیشتبووە پلەی پێشكەوتن‌و گەشەداری؟
3. چی دەزانیت دەرباەری حەمە پاشای ڕەواندز بەدرێژی باسیبكە؟
4. ئایا ڕەواندز هەر لەدەوری ئیسلام ‌و محەمەد پاشادا ناوی بووە، یاخود دەگەڕێتەوە بۆ پێش زایینی؟ هیچ كەلەپوری دەوری بەردی تێدا دۆزراوەتەوە؟
دارگـوێـز
	وڵاتی كوردستان وڵاتی پیت‌و فەڕ، وڵاتی كانگای كانزا، وڵاتی دارو دەوەن، وڵاتی پڕ شاخ‌و داخ، وڵاتێكە لە هەموو شتێك كە بۆ ژیان‌و پێشكەوتنی ژیان‌و مرۆڤ  بەكاربێت‌و پێویست بێت بێبەش نییە، لە توتن‌و لۆكەو كەتان تا بەڕوو، مازوو، مێو، هەرمێ‌‌، هەنار، گوێز، لە نەوتەوە بگرە تا گۆگردو خوێ‌، خوا ئەمانەی پێ‌ بەخشیوە، لەناو دارو دەوەنیا دەتوانین بڵێین داری گوێز بە سودترینیانە،
	 دار گوێز لەزۆر شوێنی كوردستاندا بە تایبەتی لەناوچە كوێستانییەكاندا هەیەو دەڕوێنرێت‌و  پەروەردە دەكرێت، ئەگەرچی ماوەیەكی زۆری دەوێت، تا گەورە دەبێت‌و پێدەگات، بەڵام كە كەوتە بەر سودێكی زۆری دەبێت چ لەبەرەكەی كە گوێزە چ لە دارەكەی كە دەبڕێت‌و لەوحەی گەورە گەورەی لێدەتاشرێت، دەتوانین بڵێین باشترین دارە، كە بۆ كاروباری دارتاشی‌و دروستكردنی كەلوپەل‌و شتی ناو ماڵ، كە بە نەقش‌و نیگار دەڕازێتەوە بەكاردهێنرێت،
	 گوێزەكەی كە سەوزە هەندێكی لێدەكەنەوە، كە پێیدەڵێن فەریكە گوێزو، ئەوەی تری بەدارەكەوە دەمێنێتەوە تا بە تەواوی پێدەگات‌و وشك دەبێت، ئینجا گرددەكرێتەوە وەكو كاڵایەكی بازرگانی دێتە بازاڕەوە دەفرۆشرێت، كاكڵەكەی بۆ بەر چایی وەك خواردنێك دەخورێت، هەروەها لەگەڵ شەكردا دەكرێتە ناو كولیچەو پاقلاوەو گەلێ‌ شتی تر كە بۆ خواردن بەكار دەهێنرێت. 
	لە كوردستاندا ئەو شوێنانەی، كە بە گوێز بەناوبانگن‌و گوێزی گەورە گەورەی باش‌و توێكڵ‌ تەنك‌و كاكڵ سپییان هەیە، ناوچەی هەورامان‌ لە پارێزگای سلێمانی و باڵەكایەتی و خۆشناوەتی لە هەولێر و كوێستانەكانی دهۆك.

     واتای پەیڤەكان
 وشە                واتاكەی
كان             :        شوێن‌و جێگای دەرهێنانی ئاسن‌و مەعدەن
كوێسـتان       :        شوێنە شاخاوییە ساردەكان، زۆزان
فەریكە گوێـز   :        گوێزی توێكڵە سەوزو نەرم
نەقش‌و نیگار   :        نەخش‌و وێنە
كاڵا             :        كەلوپەلی بازرگانی
كاكڵە گوێز     :        ناوكە گوێز

گفتوگـۆ:
1. گوێز لە چ ناوچەیەكی كوردستاندا هەیە؟
2. درەختی گوێز سودی چییە؟
3. ئەو شتانەی كە دارتاش لە داری گوێز دروستیاندەكات چین؟
4. دار گوێز بە زۆری لە كام شوێنی كوردستاندا هەیە؟
 

بـەرزە بـوون
	لبەر دەرگەهێ‌ خارنگەها بەرامبەر كەلا دێرین‌و كەڤنار دراوەستیاینە، سەرو چاڤێن وان بێهێزی‌و خەم‌ ژێ‌ دبارن... هەر ئێكی ئێلەگەكی‌ دڕیای دسەر بێجامێن پاتەكری ڕا یێ‌ لبەر، پرچێن زەرێن ڤەشارتین لبن دوو كولاڤێن بەندكا، لێ‌ ئەو ژی دكەڤنن‌و جهێ‌ دروارا لێ‌ دیارە... یێ‌ مەزن دەرسوكەكا سۆرا دستویێ‌ خۆ ئاڵاندی، ژی یێ‌ وی نێزیكی نەهـ ساڵانە... هەر ئێكی سێ‌ چار جۆتێن  گورێن ڕیسی یێ‌ ددستادا، هندەك دۆخین یێ‌ لسەر ملا... رك‌و ڕك بەرێ‌ وان یێ‌ ل وان مرۆڤێن دچن ژوورو دەردكەڤن... بمەلیلی دبێژنێ‌:
	گورەو دوخینكێن مە بكڕن ئەم بارزانینە:
	لێ‌ ئەو كەسێن ژ خارنگەهێ‌ دەردكەڤن، هندەكێ‌ دەمژویلن بددانێن خوڤەو گۆشتی بزلكێ‌ شخارتێ‌ ژ بەر دئینن دەر، سەرێ‌ وانیێ‌ بلندەو بەرێ‌ وان یێ‌ ل عەسمانا، هەر وەكی گوهێن وان دكەڕو حەلان... باراپترا ژی بچاڤەكێ‌ پڕ بەزەیی لێ‌ دنێڕن‌و هندەك هیردەی دكەنە لەپا... 
	خولكێ‌ هەردوو زاروكا وەك یەكە، مرۆڤ  دزانیت برایێن هەڤن، یەك سالەكێ‌ یان پچەك پتر ژ یێ‌ دن مەزنترە... هەردوو بۆ دیتنا بابەكی دخریب‌و مەلیل وتهێنی نە، هەردوو ببرینەكا مەزن دنالن.. لێ‌ نزا گونەها وان چییە؟ بۆچی كو بارزانینە دڤێت دژوارو برسی‌و ڕویس‌و خاس بن؟! بێ‌ باب‌و خارن‌و جلكێن جوان‌و نوی بن؟! دبێ‌ گڕنژین‌و كەنی بن! ئەگەر باب گونەهبارە، چنكی بۆ ڕاستیێ‌ خەباتاكری، بۆ قۆناغا گەهشتنا چاڤێ‌ ڕۆژێ‌ یێ‌ بزڤی، دارو پویشێ‌ دهاڤێتینە سەر ئاگرێ‌ دۆزێ‌‌و یێگەشكری، تڤەنگا خۆ یا درێژ كریە گورگێن چاڤ  سور... ما گونەها ڤان بەلاتینك‌و فریشتێن زاڕۆك چییە؟!! هێش بو ئەڤینا ڕۆناهیێ‌‌و ڕاستیێ‌ نەلڤینەو نەشەوتینە! هندەك جارا چاڤێن هەردوو بەلەنگازا یێ‌ زیق دبن د جاما خارنگەهێ‌ ڕاتێر ل كەباب‌و گۆشت‌و مریشكا دچەرن، تاما وان یا دبتە ئاڤ ‌و قوریچكا دداعیرن... هندەك جارا ژی یێ‌ شەڕوال یا پانتۆرێ‌ كابرایەكی دگرن‌و ب خودێ‌‌و قورئان‌و پێغەمبەرو چاكا سوندا دخۆن كو بارزانینە، دبێ‌ بابن، نان نینە، دەرهەمەكێ‌ ژی دخازن.. ‌ مروەت‌و خۆ پەرست بوویە؟!  
	هەردوو زارۆ ژی ب چاڤەكێ‌ ترس‌و بدەستین لەرزۆك یێ‌ كەسپ‌و كارێ‌ خۆ دكەن.. پارێن نانێ‌ بترسی لێكددەن، نە بخو بتنێ‌ بەلكی بو دایك‌و هەر چوار خوێشكێن هاتینە شوی یا... چەند خەریبییەكا مەزنە، بەرزەبوونەكا پڕ بئێش‌و ژان‌و دژوارە، مرۆڤ  باب‌و براو مام‌و پسمامێن گەنج‌و پیر نەبینت، هەمی پێكڤە ب ڕۆژەكێ‌ ب گاڤەكێ‌ بێنە گرتن‌و بەرزەكرن!!
	چەند زۆرداری‌و تاوانەكا مەزنە،مرۆڤ ژ گوندێ‌ خو بێتە دەربەدەركرن، ژ وارێ‌ خو بێتە دویركرن، د سەر هندێ‌ ژیرا بەلەنگازو هەژارو خازوك بیتن... ئەڤە چەند ساڵە چوار دیوارێن خانی، ئەو خانیكێ‌ هوڤا بۆ هەڵبژارتی ل چوار خویشكێن ڤان ئێتیمێن باب بەرزە بووینە زیندان، رۆناهی‌و جیهانێ‌ دپەنجەرێ‌ ڕا دبینن، بتنێ‌ دخەونا دا دەردكەڤنە جیهانا بەرفرەهـ ‌و دەس دستویێ‌ باب‌و ئەڤیندارا دئاڵینن‌و خەریبی‌و خەمێن خو دكوژن، پێلێن ئاگرێ‌ هناڤا دڤەمرینن. هەروەكی هەردوو زاڕو زختا ل خودانێ‌ خارنگەهێ‌ ددەن.. گازی كرە شاگردێ‌ خوە:
- قالە وەرە ئەم هەتیوانە بدە بەر زللە، لە چێشتخانە دووریان خەوە.
	ڕاستە بابێ‌ وان مروڤە كێ‌ بسۆزو ئەمەك بوو، ژ دل‌و هناڤا خەباتا كری بۆ دۆزێ‌، ژ گەنجیا خۆ هەتا سەرو ڕیهـ لێ‌ نیڤ نیڤە سپی بووین، شەڤ ‌و ڕۆژێن كرینە ئێك، هەڤالێن وی، كەس‌و كارێن وی، بڕنۆ بوویە... چنكی گوللا بڕنۆیێ‌ بتنێ‌ بەرسڤا زمانێ‌ هۆڤا ددا... گوللا برنۆیێ‌ بتنێ‌ برینێن وی دەرمان دكرن‌و دەرگەهێ‌ ئازادیێ‌‌و تەناهیێ‌‌و زانین‌و ڕۆناهیێ‌ دقوتا... چجارا ئەڤیندارێ‌ بڕنۆیێ‌ نەبوویە، لێ‌ ببڕنۆیێ‌ مان‌و وارێ‌ خو دپاراست.. 
	لەو ژبەر وێ‌ سۆزو ئەمەكیێ‌ نهۆ دگەل سێ‌ كوڕێن گەنج‌و پێنج براو هەمی كەس‌و كارێن بشێن بڕنۆیێ‌ هەڵگرن، دبێ‌ ناڤ ‌و نیشانن!! ئەگەر دساخ بن دەنگێ‌ وان ناڵینن.. هیڤیێن وی ژی دیتنا هەردوو خودان بێجامێن دڕیای‌و گورە فروشانە، ژبەر  خەریبی یا وان‌و دایك‌و خویشكێن وان ستێرا دەهەژمێرت!! 
	نوبەداریێ‌‌و زێرەڤانیێ‌ ل هەیڤێ‌ دگرت... ئەگەر عەسمان ژی لێ‌ نەڤاشارتبت!! هەردوو برایا سەرێن خو پێكڤە نان‌و دەستێن هەڤ  گرتن‌و قەستا جادا بەر بازارێ‌ (هەڕەج) كرن... دەمێ‌ جاڤێن وان بزاڕوكێن پاقژو بژوین دكەڤن، دەستێن وان دناڤ  دەستێن‌ دایباب‌و برایێن واندا، یان دەمێ‌ زاڕو كەكی دبینن دناڤ  جامێن ترومبێلەكێدا وەكی پاشا پاڵڤەدای، دلێ‌ وان دكوزرن‌و گری دبن مارو ل قڕكێ‌ دئاڵێین.
	لێڤا جادا بەر بازاڕێ‌ (هەڕەج) یا پڕە ژ ژ نكێن روی قورمچی، سویس‌و جلك ڕەش‌و مڕیتوی، ملێن خو وەك سێوی‌و ئێتیمان پێكڤە ناینە، لبن دیوارێ‌ مزگەفتێ‌، لسەر چ

بـۆ زانـین:
	شانۆی (دایكی نیشتمان) لە سەردەمی كۆماری كوردستاندا نمایشكرا، ناوبانگی دەركردو لە شوێنە دوورەكانی كوردستانەوە خەڵك بۆ تەماشاكردنی دەچوونە مهابادو نەخشێكی بەرچاوی هەبوو لە هۆشیاركردنەوەو جۆشدانی هەستی نەتەوایەتی لەنێو خەڵكدا، بەتایبەتی لەنێو لاوانی نەتەوەكەماندا.

       واتای پەیڤەكان
 وشە                     واتاكەی
میـری                 :       دەوڵەت
موچە                 :       مەعاش، بژێوی
نابەرابـەر             :       نا یەكسان
ادارە المعارف        :       بەڕێوەبەرێتی گشتی پەروەردە
بێخی ناكۆكــی        :       سەرچاوەی ناكۆكی
نیفاق هەڵكـەندن      :       لە گۆڕنانی دووبەرەكی‌و دووزمانی
نمایشكـرا             :       پیشاندرا
نەخشێكی بەرچــاو   :       كارێكی دیار

 

ژیانی ئەمڕۆم دەفرۆشم بۆ كڕینی نانی سبەی
	لێرە بە هێمنی هەنگاو بنێ‌ هاكا دیسان دەنگی تەقینەوەی مین لەنێو ئەشكەوتی ئەو شاخانەدا دەنگێ‌ دایەوەو، پڕمەی وڵاغی قاچاخچی‌و هانكە هانكی كۆڵبەرانی ماندووی بڕی، ئەرێ‌ ئەو كۆڵبەبەرانەی وا ژیانیان بۆتە چیرۆكی كارەسات‌و هەڵپڕووكان قاچاخچین؟ نا ئەوانە قاچاخچی نین، كاسبكارن لە گەرووی شێردا بە شوێن پارووە نانێكدا دەگەڕێن، بە جەرگترین مرۆڤەكانی ئەم گۆی زەوییەن، كە سینگیان پڕە لە چیرۆكی كارەسات‌و سات بەساتی ژیانیان ململانێی مەرگەو ژیان. هەر یەك لەوان باری هەزاران خەم‌و كارەساتیان لە كۆڵناوەو قوربانییەكن بە تاوانی ژیان، ئایەتی مەرگیان دەپژێننە كۆشی مان‌و هەناسەیان، چ ڕاتلەكێنەرو خەمهێنەرە، تەنانەت ڕوانین‌و ووردبوونەوەیەكی كورت لە بەشێكی زۆر بچوك لە شەوەژان‌و ئازارەكانیان.
	ئەوان قاچاخچی نین، بەڵام بێكاروكاسبین‌و ڕژێمی ئێرانی دوژمنیان سوێندخواردوو نەیاری قەستەسەریان، ئەو ناوەی بەسەردابڕیون تا هەروا سوك‌و سانا هەموو جۆرە تۆمەتێكیان بخاتە پاڵ‌و دەستی ئاوەڵا بێ‌ بۆ هەموو جۆرە سەركوتێك‌و هەر چەشنە ڕمكردنیان. لە بیرمان نەچێ‌ ئەو (قاچاخچی)یانە بەشێكی زۆر لە ئەو (رەسەنترین) نەتەوەی ئێرانی‌و (بوێرترین سنوور پارێزانی ) وڵاتن كە گەورە بەرپرسانی ڕێژیم وەخت‌و ناوەخت‌و لە كاتە ناسكەكاندا بەسەریاندا هەڵدەڵێن، كەچی ئەوان بە كولە مەرگی دەژین‌و ژیانیان وە مەترسی دەخەن بۆ ئەوەی پارووە نانێك بۆماڵ‌و منداڵیان وە دەستبێنن. ئەوان لە ناوچەكەیدا دەژین، كە بە وتەی پایە بەرزانی ڕژێم (لە هێمنترین‌و ئارامترین) ناوچەكانی وڵاتە، كەچی كارو كاسبی‌و كارگەو پیشەسازی‌و ئاوەدانی تیا قاتە.
	ژیان لەناوچە سنوورییەكانی كوردستاندا گەلێك تاقەت پڕوكێن‌و پڕ هەژمەتترە لە چاو ناوچەكانی تری كوردستان. ئەو ناوچانە هەموو كات‌و زیاتر لە شوێنەكانی تری كوردستان سوتەمەنیی شەڕو پێكدادان بوون، زەوییەكانیان لەجێی لە خۆگرتنی دەغڵ‌و دان، بوونەتە كێڵگەمین‌و هەر بە ڕووی دانیشتوانی ناوچەكەشدا تەقیونەتەوەو دەتەقێنەوە.
	لەنێوان شەڕی ئێران‌و عێراق زۆرترین زیانیان بەركەوت‌و لەسەردەمی بە ناو ئاوەدانی‌و (سازندەگی) دا كەمترین ئاوڕیان لێدرایەوەو ئێستاكەش زۆرترین قوربانیانی كارەساتەكانی پاشماوەی شەڕو درێژەی سیاسەتە چەوتەكانی ڕێژیم هەر لەو گەلەن. گەلێك كە تەنانەت ژیانی كۆڵبەری‌و شەو بە كێویشی پێ‌ ڕەوا نابینین.
رامان لە ژیانی كولە مەرگی‌و پڕاوپڕ لە دۆخی لە گێڕانەوە نەهاتووی ئەم خەڵكە، ویژدانیزیندووی هەر مرۆڤێكی دەروەست بە مرۆڤایەتی دەهەژێنێ‌.
	ئەوان دەزانن تەقەیان لێدەكرێ‌‌و دەكەونە بەر دەسڕێژی هێزەكانی ڕێژیم، ئەوان دەزانن مینە نووستووەكانی ژێر دڵی خاك، چاوەڕوانیان دەكەن‌و هاكا گرمەیەك‌و پەڕینی دەست‌و لاقێك، لە لێدان كەوتنی دڵێك‌و هەتیووبوونی مناڵێكی چاو لە دەرگاو بێ‌ سەرپەرشت‌و  بێ‌ نانهێنەر مانەوەی بنەماڵەیەك‌و... ئەوان باش دەزانن سەرماو سۆڵ‌و  بەفرو كڕێوە بێ‌ بەزییە، لەوانەیە بڕشتیان لێببڕێ‌‌و ڕقیان هەڵێنێ‌ یاخۆ بكەونە ژێر ڕنوی بەفرو لەوانەشە بەرگەی رەوەزو هەڵدێران نەگرن‌و بكەونە بەر رقی سروشت، بەڵام نیازی كۆشێك مناڵی برسی چاوەڕوان، نەبوونی هیچ هیوایەك بۆ دابینكردنی پێداویستییەكانی ژیان تین وەبەر هەنگاوەكانیان دەنێ‌‌و وا دەكا بیر لە گرفت‌و كۆسپ‌و كۆستەكانی بەردەم ڕێیان نەكەنەوە. ئەوان ڕێگەی هات‌و نەهاتیان دەگرن، كەچی لەولا دڵە خورپە بۆ ساتێكیش لە بنەماڵەكانیان نابێتەوە، كە ئاخۆ بڵێی كاسبكارەكانیان، برا، باوك یا هاوەسەرەكانیان جارێكی تر سەر بەدەرگای ماڵیدا بكەنەوەو بۆ نوچدانێ‌ لای وان بمێننەوە.
	لە ڕاستیدا نە ئەوان قاچاخچین‌و نە ئەو كەلوپەلانەی لەسەریان دەدرێنە بەر دەسڕێژ، شتومەكی قاچاخن‌و نەكردەوە نا مرۆڤەكانی هێزەكانی ڕێژیم لەو پێوەندییەدا پاساو هەڵدەگرن. ئەگەر هێنان‌و بردنی كەلوپەل‌و پێداویستیەكانی ڕۆژانەی ژیان قاچاخە، بۆ لەسەر سنورو لە خاڵی (سیفر)ی سنوردا پێشیان پێناگیرێ‌‌و بۆ لە قوڵایی خاكی كوردستاندا دەكەونە بەر ڕاوەدوونانی هێزەكانی ڕێژیم‌و  چۆنە وا بە سوك‌و سانا سیلەیان لێدەگیرێ‌‌و خەڵتانی خوێن دەكرێن‌و كەلوپەل‌و شتومەكەكانیشیان بە تاڵان دەبردرێن. كام یاساو ڕێسای مرۆڤانەو كامە شەرع ڕێگە دەدا، كە كاسبكارانی كورد بەبێ‌ هیچ لێپرسینەوەیەك بدرێنە بەر دەسڕێژی گوللەو ماڵ‌و ژیانیان لێتێكبدرێ‌؟ ئەگەر سات‌و  سەوداو هێنان‌و بردنی كەلوپەلی ژیان‌و خواردن‌و كۆڵبەری قاچاخ تاوانە، كامە یاسا ڕێگە دەدا بەبێ‌ گرتن‌و دادگاییكردن سزایەكی وەها توندو نامرۆڤانەیان بەسەردا بسەپێندرێ‌و بكوژان‌و بڕیاردەرانی ئەو كارەساتانەش دەسخۆشییان لێبكرێ‌‌و ڕێزیان لێبگیردرێ‌؟
	ئەو جۆرە كردەوانەی ڕێژیم ئەو ڕاستییە ئاشكرا دەكەن‌و دەیسەلمێنن، كە ڕوانگە ئەوانەوە ڕۆڵەكانی كورد هەر هەموو بەهۆی كوردبوونیان تاوانبارو نەیارن‌و كوشتن‌و دەستگرتن‌و بەسەر خوێن‌و ماڵ‌و سامانیان شتێكی ئاسایی، حەڵاڵ‌و ڕەوایە. ئەو ڕێگە پێدانەش لە سەرچاوە ئایینییەكانی ڕێژیم‌و ئایدۆلۆژیی باڵا دەستەوە سەرچاوەی گرتووە، ئەگینا هەر لەو پێوەنییەدا ڕوون‌و ئاشكرایە، كە خودی بەرپرسانی پایە بەرزی ڕێژیم‌و بگرە بڕیار بەدەستانی ئاستی خوارەوەش بە كەڵك وەرگرتن لە رانت‌و رانتخۆریی نێو خۆی دەزگای دەوڵەتییەكان بە كەڵك ئاوەژوو لە پێوەندی‌و بەرپرسیارەتییەكانیان بە شێوەیەكی بەربڵاوو لە پانتایەكی بەرفراواندا هەر ئەو شتومەكە قاچاخەو كەلوپەلی بەمانا ڕاستی قاچاخ لە ناوچە سنوورییەكانی كوردستان بۆ قوڵایی شارەكانی ئێران‌و هەموو ناوچەكانی وڵات رادەگوێزن.
	باس لە چارە ڕەشی‌و بێ‌ ئەنوایی ئەو گەلە بەشخوراوە نە ئەوەیە تەواو دەربڕی مەزڵوومییەت‌و چەوساوەیی ئەوان بێ‌‌و نە ئەوەیە كە بەو چەند دێرە ببڕێتەوە.
	ئەوەی جێ بەهەموو دڵخۆشییەك‌و ژیانی خێزانیان لێژ دەكاو بەرەو چارەنووسی لێڵ‌و نادیاریان دەبا، بێگومان بێ‌ هیوایی، دۆشداماوەی‌و بێ‌ دەرەتانییە، ئەگینا بڵێی ئەو كاسبكارانە ئەگەر تۆسقاڵێ‌ هیواو شك ببەن، كە لە پەنا كەسوكارو خێزانیان‌و لە شار یا گوندەكانیان كارێك‌و سەرقاڵییەك هەبێ‌، كە بتوانن ژیانیانی پێ‌ دابینبكەن، بێن‌و بە لە بەرچاوگرتنی هەموو ئەو مەترسیانەو هەست پێكردن‌و بە مۆتەكەی مەرگ بەسەر سەریاندا ملی ڕێگەی هات‌و نەهات بگرن؟
	ئەوان بە تاوانی قاچاخچییەتی گیانیان لێدەستێندرێ‌‌و بارەكانیان زەوت‌و بە تاڵان دەبردرێ‌ لە حالێكدا زۆربەی ئەو كەسانەی لەو چارەنووسەدا پەلەقاژەی مەرگ‌و ژیانیانە، كرێگرتە یاخۆ كۆڵبەرن‌و بارەكەش هی خۆیان نییەو ئەگەر لە كەمین‌و مەرگیش پارێزراو بووبن، ئەوا دەبێ‌ لە بەرامبەر دانی سزای قورسی ( تا 250 هەزار تمەن) بگەڕێنەوە سەر كاروباری خۆیان! ئەوە لە حاڵێكدایە، كە قازانجی ئەو كۆڵبەرییە لە ڕۆژدا لە (5000) هەزار تمەن بۆ سەرێ‌ تێناپەڕێ‌. ملدانی ئەوان بەو چارەنووسەش لەو دۆخەدا كە بێكاری، گرانی‌و، ڕۆژ ڕەشی لە هەموو بارێكەوە تەنگی بە خەڵكی كوردستان هەڵچنیوە.
	ئەوان لە پڕووكانی لەش‌و گیانیان خۆش دەبن‌و بەرەو ڕووی ئەو هەموو مەترسی‌و كارەساتانە دەبنەوە، تەنیا لە پێناو دەستخستنی لانی كەمی بژێوی ژیانیان‌و ئەوەش دیاری‌و ویستی ئەو ڕێژیمەیە، كە تینووە بە خوێنی ڕۆڵەكانی ئەو گەلەو لە ڕێزی دوژمنە سوێند خواردووەكانیەتی.
	لە ڕاستیدا ئەوە گۆشەیەكە لە پێناسەی نەتەوەیەك، كە لە چوارچێوەی ئێرانێكی دژ بە هەموو مافەكانی‌و نامۆ بە هەموو داوا ڕەواكانی ناچار بە ژیانێكی كولەمەرگی كراوە. هەر لە جێدا هۆی سەرهەڵدانی هەژاری، بێكاری‌و گەشەسەندنیان لە كۆمەڵگەی كوردستانداو پەنابردنی دانیشتوانی ئەم هەرێمە بۆ هەر چەشنە كارێكی تاقەت پڕوكێن‌و پڕ مەترسی دەگەڕێتەوە سەر دواكەوتوو ڕاگیراوی گەشەنەكردنی كوردستان، بەڵام هەر هۆی گەشەنەسەندنی
 كوردستان چ لە بواری ئابوری‌و چ لە بواری سیاسی‌و كۆمەڵایەتیدا گرێدراوە بە نێوەڕۆكی سیاسەتە شۆڤینانەو دژە كوردانەی دەسەڵات بە دەستانی رێژیمی كۆماری ئیسلامی.
	ڕژێمی كۆماری ئیسلامی بە سەرنجدان بەوەی، كە هەر لە سەرەتاوە بزووتنەوەی مافخوازانەی گەلی كوردو خەباتگێڕانی كوردستانی، وەك چقڵی چاوو لەمپەری جێبەجێكردنی سیاسەتە دژی گەلییەكانی زانیوەو لە ڕوویەكی تریشەوە بەهۆی بیری شۆڤێنیانەو بە بیانووی پڕوپوچی، وەك نەبوونی ئەمنییەت‌و هەبوونی رەوتی ئازادیخوازی (هەڵبەت لە ڕوانگەی ئەوانەوە جوداییخوازی) كوردستان، نیشتمانی ئێمەیان لە هەژاری‌و دواكەوتووییدا ڕاگرتووەو هەوڵی سڕینەوەی شوناسی نەتەوەیی‌و مێژووییمانی داوەو هەر كاتێكیش مەترسییەك بەرەو ڕووی دەسەڵاتەكەیان بۆتەوە، كردویانین بە قەڵغانی بەڵاو نازناوی (ڕەسەنترین ئێرانی)و بوێرترین (سنوورپارێزی) داوەتە پاڵیان.
	سڕینەوەی ئاسەواری هەژاری، بێكاری‌و دواكەوتوویی كوردستان یە گشتی‌و ناوچە سنوورییەكانی كوردستان بەر لە هەموو شتێك بەستراوەتەوە بەخۆشكردنی بواری گەشەی سیاسی‌و ئەوجار گۆڕینی ڕوانگەی ڕێژیم سەبارەت بە كێشەی نەتەوەیی لە كوردستان‌و بەدوای ئەوەدا دانانی پلانی كارامەو لەبار لە بواری سەرمایەگوزاری، دامەزردانی كارخانەو كارگە پیشەییەكان‌و پشتگیرییەكان لە ناوەندەكانی بەرهەمهێنەری دەرفەتی كارو بەشی خسووسی‌و تەرخانكردنی بۆدجە بە مەبەستی نۆژنكردنەوەو مۆدێرنیزەكردنی كشتوكاڵ، ئاژەڵداری‌و بەشەكانی تری گەشەی ئابوری، ئەوەش نە لە ئیرادەی دەسەڵات بەدەستانی ڕێژیمی كۆماری ئیسلامی دەوشێتەوەو نە ئەو بیرە شۆڤینانەو دژی گەلییە لە خۆیدا توانای نوێبوونەوەو بەخۆدا چوونەوە شكــدەبا.
                (عەلی بداغی، ڕۆژنامەی كوردستان، ژمارە (400)ە نوا 2004)




واتای پەیڤەكان
 وشە                         واتاكەی
دەروەست              :           خەمخۆر
ڕەوەز                  :           قەدپاڵی شاخ
پاسـاو                  :           دەلیل، بیانوو
بێ‌ ئەنوا                :           بێ‌ دەسەڵات، چارە ڕەش
ڕێژێــم                  :           ڕژێم
ئــاوەڵا                  :           كراوە، ڤەكری
قەستـەری سـەر        :           تینووی سەر
كاسبكار گەلێكن        :           كاسبكارێكی زۆرن، گەلەك شولكەر
تیاقاتـە                  :           لێی نییە، لێ نینە
هەژمـەت                :           زەحمەت
بڕسـت                  :           تاودان، هێز
نووچدان                :           كەوتن، كەفتن

 