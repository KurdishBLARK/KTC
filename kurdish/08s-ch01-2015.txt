
 (وانەى یەكەم)
ناو لە ڕووى ڕەگەزەوە

مامۆستاى وانەى جوگرافیا لە باسى (سامانى ئاژەڵ)دا گوتى:

( سامانى ئاژەڵ، هاوشان دگەل سامانى كشتوكاڵ‌و چاندن، بەردى بناغەى ئابورى وڵات پێكدەهێنن لە كوردستاندا، دوو جۆرە سامانى ئاژەڵ هەیە، یەكیان ئەو ئاژەڵانەن، كە مرۆڤ بەخودانیان دەكات‌و سوودیان لێوەردەگرێ، ئەوەى دیكەیان ئەو ئاژەڵانەن، كە لە دەشتودەرو شاخ ‌و چیاكان دەژین‌و مرۆڤ  خودانێ وان نییە، ئەوژى دبێژنێ ئاژەڵى كیڤى .
مەر، بزن، میهـ، پەز، توشتیر، بەلەندیر، گیسك، كاڤر، بەرخەنێر، بەرخەمێ، گا، مانگا، چێڵ، هەسپ، ماین و هێستر، هەروەها پەلەوەرى وەك مریشك‌و كەڵەشێرو مراوى‌و قازو گەلێكى دیكە جۆرى یەكەم دەگرێتەوە. شڤان‌و گاوان بەشێك لەو ئاژەڵانە بە خودان دەكەن. مام پیرۆت شڤان‌و خاڵ سیامەند ژى گاوانێ گوندێ مەنە. نازدارا دایكا پوشۆى بێریڤان‌و شیردۆشە.
جۆرى دووەم، ئاژەڵى كێوییە، وەك: بزنە كێوى، ئاسك‌و مامز، هرچ، ڕێوى، گورگ، یەكانەو مالۆس، پەزكیڤى، كەو، پۆرو قەتێ‌و سوسكەو گەلێكى دیكە، پێویستە سامانى ئاژەڵ بایەخى پێبدرێت، چونكە گەشەكردنى ئەو سامانە مایەى بەرەوپێشچوونى بارى ئابورى وڵاتە.

خستنەڕوو:
لەم نووسینەدا، ژمارەیەك ناو هەیە، كە ئەگەر لێیان وردبینەوە، دەبینین لە ڕووى ڕەگەز جیاوازییان هەیە.
كۆمەڵێك لەو ناوانە تەنیا بۆ ڕەگەزى نێر بەكاردێن‌و نكارین بە هیچ جۆرێك بۆ ڕەگەزى دیكە بەكاریان بهێنین، وەك: (گا، بەران، یەكانە، هەسپ، كەڵەشێر، پیرۆت، سیامەند، شڤان، گاوان، باب، خال... هتد). ئەو جۆرە ناوانە پێیان دەگوترێ (ناوى نێر).
كۆمەڵێكى دیكەى ئەو ناوانە هەر بۆ ڕەگەزى مێ دهێنە بەكارهێنان‌و تایبەتن بەو ڕەگەزە، وەك: (مەر، توشتیر (چوشتیر)، بەلەندیر (بەردیل)، مالۆس، مانگا، چێڵ، بزن، نازدار، دایك، بێریڤان، مریشك ) ئەو جۆرە ناوانە پێیان دەگوترێ (ناوى مێ).
هەر لەم نووسینەدا هەندێ ناومان بەرچاو دەكەوێت، كە لەیەك كاتدا دەتوانین بۆ نێرو مێ بەكاریان بهێنن، واتە ئەو ناوانە خودانى دوو ڕەگەزن، بۆیە پێیان دەگوترێ ناوى (دوو لایەن) وەك: (مرۆڤ،  مراوى، بەرخ، كاور (كاڤر)، ئاسك (مامز)، هرچ، ڕێوى، گیسك، هێستر، كەو... هتد).
كۆمەڵێكى ترى ناومان بەرچاو دەكەوێت، كە بەر هیچ یەك لەم ناوانەى پێشوو ناكەون‌و ڕەگەزیان نییە، لەبەر ئەوە پێیان دەگوترێ (ناوى بێ لایەن) وەك:(بەرد، دەشت، شاخ، چیا، وڵات )و زۆرى دیكە. ئەمە لە زاری كرمانجى خواروو، بەڵام لە زارى كرمانجى سەروودا ئەو ناوانەش بەر ناوى (نێر) یان (مێ) دەكەون.
زۆرجار دەتوانین هەندێك لەم ناوە دوو لایەنانە بەهۆى بەكارهێنانى پەیڤێك، بكەین بە (نێر) یان (مێ). ئەم پەیڤانەى بۆ ئەم مەبەستە بەكاردێن بریتین لە (نێر، مێ، ما، دێڵ، گۆڵ ) وەك:

ناوى دوو لایەن	بۆ نێر	   بۆ مێ
كەو	نێرە كەو	ماكەو، مێ كەو
ورچ (هرچ)	نێرە ورچ	دێڵە ورچ، (دەڵە ورچ)، هرچامێ
سەگ	گۆڵە سەگ	دێلە، (دەڵە) سەگ
گیسك	گیسكى نێر	گیسكامێ، گیسكە مێ
پڵنگ	پڵنگى نێر	پڵنگا مێ، پڵنگی مێ

دەستور:
ناو لە ڕووى ڕەگەزەوە دەكرێ بە چوار جۆر:
1.	ناوى نێر: ئەو ناوەیە، كە هەر لە بنەڕەتدا بۆ ڕەگەزى نێر بەكاردێت، ئەو جۆرە ناوە بۆ ئەم كۆمەڵانە دابەش دەبێت:
ئـ- ناوى كەسانى نێرینە، وەك:( پیاو، كوڕ، مام، خاڵ، باوك، برا، پسمام)
ب- ناوى تایبەت بە كوڕان، وەك:(شێركۆ، لەزگین، پیرۆت، سیامند)
پ- ناوى گیاندارى نێر، وەك:(ئەسپ، كەڵەشێر، یەكانە، نێرى، بەران)
ت- ناوى هەندێ پیشەى پیاوانە، وەك:(نانەوا، شڤان، گاوان، سەپان)

2.	ناوى مێ: ئەو ناوەیە، كە هەر لە بنەڕەتدا بۆ ڕەگەزى مێ بەكارهاتبێت، ئەویش بۆ ئەم كۆمەڵە وشەو پەیڤانە دابەش دەبێت:
ئـ- ناوى كەسانى مێیینە، وەك: دایك، خوشك، كچ، دۆتمام، خەسوو، بوك.
ب- ناوى تایبەتى كچان، وەك: نازدار، شیرین، هێرۆ، پەروین.
پ- ناوى گیاندارى مێ، وەك: ماین، بەلەندیر، مالۆس.
ت- ناوى هەندێ پیشەى ژنانە، وەك: نانكەر، بێریڤان، تەشیڕێس،  مامان (داپیرك)، دایەن.

3.	ناوى دوو لایەن: ئەو ناوانەن، كە بۆ نێر و مێ بەكاردێن، وەك: قوتابى، مامۆستا، مرۆڤ، كۆتر، كەو، خزمەتكار.
دەتوانین بەشێك لەو ناوە دوولایەنانە بەهۆى پەیڤەكانى (نێر -  مێ - ما - دێڵ - گۆڵ ) بكەین بە ڕەگەزی نێر یا مێ.
4.	ناوى بێلایەن: ئەو ناوانەن كە سەر بە هیچ كام لەو دوو ڕەگەزە نین‌و هەر لەبنەڕەتدا ڕەگەزییان نییە. وەك: (شاخ، چیا، بەرد، دار، هەنار)، هەر چەندە لە زارى كوردى كرمانجى ژووروودا ئەم جۆرەش لە دانە پاڵدا بەر یەك لە دوو ڕەگەزى (نێر) یان (مێ) دەكەوێت.




ڕاهێنانى (1)
لەم ناوانە، ناوى نێرو مێ لێك جیابكەوەو بەرامبەر یەكیان دابنێ:
(ئەسپ، مریشك،  نێرى، چێڵ،  برا، ماین،  ئێكانە، خوشك،  مالۆس ، كەڵەشێر،  بزن،  گا )

ڕاهێنانى (2)
وەڵامى ڕاست هەڵبژێرە:
  كەو   :  (مێیە، نێرە، بێلایەنە، دوولایەنە)
 سەگ  :  (بێلایەنە، دوولایەنە، مێیە، نێرە)
 هرچ   :  (نێرە، مێیە، بێلایەنە، دوولایەنە)
ڕویڤى  :  (مێیە، نێرە، بێلایەنە، دوولایەنە)
گەماڵ  :  (دوولایەنە، نێرە، بێلایەنە، مێیە)
هەنگ  :  (بێلایەنە، مێیە، نێرە، دوولایەنە)
مانگا   :  (مێیە، بێلایەنە، نێرە، دوولایەنە)
ئاسك   :  (مێیە، نێرە، بێلایەنە، دوولایەنە)
شاخ    :  (دوولایەنە، نێرە، بێلایەنە، مێیە)
كاوڕ    :  (بێلایەنە، نێرە، دوولایەنە، مێیە)
یەكانە :   ( مێیە، بێلایەنە، نێرە، دوولایەنە)
 بەرد  :   (دوولایەنە، بێلایەنە، نێرە، مێیە)       
