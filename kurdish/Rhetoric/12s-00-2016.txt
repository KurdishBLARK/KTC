

بەشى ڕەوانبێژى


د. عزیز گەردى

پێداچوونەوەى زانستى 
سادق ئەحمەد عوسمان 			محسن احمد كریم
فاروق نورالدین ئاغۆك



ژ	ناوەرۆكی بابەتەكانی بەشی رەوانبێژی 	ژمارەی لاپەڕە
1	رەوانبێژى 	199
2	لێكچواندن 	199
3	خواستن 	205
4	رەگەزدۆزى 	209
5	دژیەك 	214
6	جوانى بایس 	217
7	تێهەڵكێش 	219
8	سەرچاوەكان 	222



ڕەوانبێژى
    ڕەوانبێژى ئەوەیە قسەو هۆنراوە ڕەوان و جوان و كاریگەر بێ و لەگەلأ بار و دۆخى گوێگر و هەڵوێستى قسەكردنەكە بگونجێت بۆ ئەوەى مەبەستەكەى بە ڕوونى لە خوێنەر بگەیەنێ و چێژى پێ ببەخشێت و كارى تێ بكات. ئەمەش بە هەڵبژاردنى وشەى لەبارو داڕشتنى تۆكمە و ڕێكخستنى ژیربێژییانە دێتە دى.
زانستى ڕەوانبێژى لەو هونەر و دەستوور و بنەمایانە دەكۆڵێتەوە كە دەبن بە مایەى رەوانى و جوانى كاریگەرى قسەو پاراستنى لە لێڵى و شل و شێواوى.
لێرەدا باسى بەشێكى كەم لە بابەتەكانى رەوانبێژى دەكەین:
لێكچواندن
ئـ- پێناسەى لێكچواندن: لێكچواندن لەسەر بنەماى بەراورد هاتووە. بۆ ڕوون كردنەوەو چەسپاندنى سیفەتى شتێك، ئەو شتە لەگەلأ شتێكى تر بەراورد دەكرێت كە سیفەتە مەبەستەكەى تێدا زاڵە، بۆ ئەوەى سیفەتەكە بەم بەراوردە ڕوون بێتەوەو بەزێدەڕەویی دەربكەوێت. ئەو شتەى بابەتى باسەكەیە پێى دەگوترێ (لێچوو) و ئەوەى بۆ بەراورد و ڕوونكردنەوە ناوبراوە پێى دەگوترێت (لەوچوو). سیفەتى هاوبەشى نێوان ئەم دوو بنەڕەتە پێى دەگوترێت (رووى لێكچوون) و دەشێ ئامرازێكیش هەبێت دوو بنەڕەتەكە بەیەكەوە ببەستێت پێى دەگوترێت (ئەوزارى لێكچواندن).
نموونەیەك:
دڵم هەروەك سەماوەر پڕ لە جۆشە
خــەریكى سۆز و گـریـان و خرۆشە
لەم دێڕەدا. لێكچواندن لە نیوەى یەكەمدایە. (نارى) دەیەوێ باسى دڵى پڕ جۆش و خرۆشى خۆى بكات. بۆ ڕوونكردنەوەى ئەم جۆش و خرۆشە دڵى خۆى لەگەلأ سەماوەر بەراورد كردووە كە هەمیشە لە كولأ و جۆشدایە. بابەتى باسەكە دڵى شاعیرە، ئەمە (لێچوو)ە، سەماوەر بۆ ڕوون كردنەوەى سۆز و خرۆشى دڵى شاعیر هاتووە، ئەمە (لەوچوو)ە. سیفەتى هاوبەشەكە جۆش و خرۆشە، ئەمە (ڕووى لێكچوون)ە (هەروەك)یش ئەوزارى لێكچواندنەكەیە.
ب- بنەڕەتەكانى لێكچواندن:
لێكچواندن بە گشتى لە چوار بنەڕەت پێك دێت:
1- (لێچوو) ئەمە بابەتى باسەكەیە. لە هەموو بنەڕەتەكان لە پێشترە، چونكە باس باسى ئەمە. ئەوانى تر بۆ خزمەتى ئەم هاتوون.
2- (لەوچوو) ئەمە بۆ ڕوونكردنەوەى لایەنێكى (لێچوو) دێت كە بەراوردەكەى لەسەر بنیات دەنرێت.
ئەم دوو بنەڕەتە (لێچوو و لەوچوو) بنەڕەتى بنچینەیین لە لێكچواندندا. بەبێ ئەم دووە لێكچواندن دروست نابێت هەر كام لەم دووە لابدرێت لێكچواندنەكە نامێنێت.
3- (ڕووى لێكچوون) سیفەت و لایەنى هاوبەشى نێوان هەردوو بنەڕەتە بنچینەییەكەیە ئەم سیفەتە لە لێكچواندنى ئاساییدا، لە (لێچوو) بێ هێز و لە (لەوچوو) بە هێزە.
4- (ئەوزار) ئەو وشەیە كە دەورى بەیەكەوە بەستنى هەردوو بنەڕەتى بنچینەیى لێكچواندن (لێچوو و لەوچوو) دەگێرێ. ئەمە هەندێ نموونەى ئەوزارى لێكچواندنن: (وەك ، وەكو ، هەروەك ، لەو دەكا ، لەو دەچێ ، ئاسا، چون ، وێنەى ، چەشنى...)
ئەم دوو بنەڕەتەى دواوە (رووى لێكچوون و ئەوزار) بنەڕەتى بنچینەیى نین، بۆیە دەشێ باس بكرێن و دەشێ فڕێ بدرێن.
نموونە:
دڵم زنجیر ئەكەم ئەمما لـە یـارى دڵڕوبا چ بكەم؟
ڕەگم وشكە وەكو پووشە، لە قووەى كارەبا چ بكەم؟
                                                                    (قانیع)
لێكچواندن لە نیوەى دووەمدایە ((ڕەگم وشكە وەكو پووشە..)) قانیع ڕەگى خۆى لە وشكایەتیدا بە پووش چواندووە. بنەڕەتەكانى لێكچواندنەكە ئەمانەن:
1- ڕەگى شاعیر: لێچووە
2- پووش: لەوچووە
3- وشكایەتى: ڕووى لێكچوونە
4- وەكوو: ئەوزارى لێكچواندنە
پ- بنەڕەتە باسكراوەكانى لێكچواندن:
-	بۆى هەیە هەر چوار بنەڕەتەكەى لێكچواندن هاتبن وەكو دوو نموونەكەى سەرەوە.
-	بۆى هەیە سێ بنەڕەت هاتبن ئەمەش دوو جۆرە:
ئـ- بۆى هەیە سێ بنەڕەتە باسكراوەكان (لێچوو و لەوچوو و ئەوزار) بن و ڕووى لێكچوون نەهاتبێ. نموونە:
        قەسەم بەو شەربەتى دیدارى پاكت
          شەرابم عەینى زەهرى مارە بێ تـۆ    
                                               (نالى)
    لە نیوەى دووەمدا، لێكچواندنەكە بریتییە لە (شەرابم عەینى زەهرى مارە) بەبێ یار شەرابى خۆى بە زەهرى مار چواندووە. لەم لێكچواندنەدا، تەنیا سێ بنەڕەت هاتوون.
1- شەرابى شاعیر: لێچووە
2- زەهرى مار: لەوچووە
3- عەینى: ئەوزارە
(ڕووى لێكچواندن) كە كوشندەییە، نەهاتووە چونكە خوێنەر خۆى دەیزانێت.
ب- بۆى هەیە سێ بنەڕەتە باسكراوەكان (لێچوو و لەوچوو و ڕووى لێكچوون) بن و ئەوزارى لێكچواندن نەهاتبێ، نموونە:
     كوڕ ئایینەیێ جەمالێ زاتــــــــن
      كەچ مەڤهـــــهرێ پورتەوا صیفاتن   
                                      (خانى)

    لە نیوەى یەكەمدا، لێكچواندن لە (كوڕ ئایینەیێ جەمالێ ژاتن) دایە خانى (كوڕى) بە (ئاوێنە) چواندووە كە جوانى زات پێشان دەدەن.

1- كوڕ: لێچووە
2- ئایینە: لەوچووە
3- جەمالى زات پێشاندان: ڕووى لێكچوونە
    (ئەوزار) نەهاتووە


- بۆى هەیە تەنیا دوو بنەڕەتە بنچینەییەكە(لێچو ولەوچوو) هاتبن و دوو بنەڕەتە نابنچینەییەكە (رووى لێكچوون و ئەوزار) نەهاتبن وەك:

دەمێك بوو چاوەڕێ ى بەفرێكى وا بووم مژدە بێ بارى
سەرم بەفرە كەچى هێشتا شەڕە تۆپەڵمە بۆ یــــارى
                                            (پیرەمێرد)

لێكچواندن لە(سەرى شاعیرە) كە بە(بەفر)ى چواندووە.
سەرم: لێچووە
بەفر: لەوچووە
ئەوزار و ڕووى لێكچوون نەهاتووە.



پرسیار
لەم دێڕە شیعرانەى خوارەوەدا، لێكچواندن دەربێنەو بنەڕەتەكانى لەیەك جیا بكەرەوە:
1- ئەمن كێوم, سەرم شاخە, هەناسەم
    نەسیمە, چاوەكانم, مێزەرم, تــەم                       (حاجى قادرى كۆیى)
 
2- قەلبێ مە شوبهێ زێرى ژ فەیزاتە جەلا گرت
ما رووسیەه  و سیفر سیفەت رەنگى سەدا گرت		                (جزیرى)

3- دێ بەتاو ئەشكى دوو چاوم هەروەكوو دیجلەو فــورات
    مەزرەعەى غەم سەوزە, تێراوە لەبەر ئەم دوو شتــــــە           (كوردى)

4- تاكەى چون مەجنوون وێڵى هەردان بم؟
    تاكەى خەمزەدەى بارى هیجران بـــــم؟                                (مەولەوى)

5- لارو لەنجەت, بەستەیە, مۆسیقایە, گۆرانی یە
      بەژن و باڵاكەت نموونەى هەیكەلى یۆنانى یـە.                  (هەردى)

6- نەیلەفەڕ دل, تو ئافتابى 
     تەن شبهى كەتان, تو ماهتابى                                                   (خانى)

خواستن
ئـ- پێناسەى خواستن: خواستن ئەو لێكچواندنەیە كە تەنیا یەكێ لە دوو بنەڕەتە بنچینەكەى هاتبێ و ئەوى تر نەهاتبێ.
نموونە:
               ئیلاهى! نەرگزا مەى مەست و نازك
                   ژ دەستى خوار و بەدخواهان بپارێز 
(جزیرى)
(ئیلاهى: خودایە، مە = ئێمە، ژ: لە ، خوار: لارو خراپ، بەدخواه: بەد نیاز)
خواستن لە وشەى (نەرگز) دایە. ماناى وشەكە جۆرە گوڵێكە. جزیرى یارەكەى خۆى بە (نەرگز) چواندووە (یار) (لێچووە)، (نەرگز) (لەوچووە) (مەست و نازك) (ڕووى لێكچوونە) (ئەوزار) نەهاتووە. بەڵام لەو لێكچواندنەدا دیارە (جزیرى) لە دوو بنەڕەتە بنچینەییەكە (یار ، نەرگز) تەنیا یەكێكى هێناوە (لەوچوو - نەرگز). ئەوى ترى فڕێ داوە (لێچو - یار) لەم دێڕە شیعرەدا (نەرگز) بۆیار بەكارهاتووە.
نموونەیەكى تر:
وانەزانى دەستى غەم یادت لە دڵدا دەرئەكا
         ئەشكى خوێنینم دەلیلە بۆ كەسێ باوەڕ نەكا	
                      (هەردى)
لەم دێڕە شیعرەدا خواستن لە (دەستى غەم) دایە. لەبەر وشەى (دەست) یەكسەر بیرمان بۆ ئەوە دەچێت كە (غەم) بە (مرۆڤـ) چوێنراوە. غەم (لێچووە). مرۆڤـ (لەوچووە). ئەمە دوو بنەڕەتە بنچینەییەكەى لێكچواندنن. لەم دووەدا تەنیا (لێچوو - غەم) هاتووە، (لەوچوو – مرۆڤـ) نەهاتووە.
ب. جۆرە سەرەكییەكانى خواستن:
خواستن لە رووى دەركەوتنى یەكێ لە دوو بنەڕەتە بنچینەییەكەوە دەكرێت بە دوو جۆر:
1- خواستنى ئاشكرا: ئەو خواستنەیەكە لە دوو بنەڕەتە بنچینەییەكەى لێكچواندن تەنیا (لەوچوو) هاتبێت و (لێچوو) فڕێ درا بێت.
نموونە:
                   هەرچەند گولأ سیس ئەبێ بگرین
                         ئاڵتوونى دار ئەڕژێ بگریــــــــن	   
                                                        (گۆران)
خواستن لە وشەى (ئاڵتون) دایە. لەبەر وشەى (دار) دەزانین مەبەست لە وشەى (ئاڵتوون) ئاڵتوونى ڕاستەقینە نییە، بەڵكو گەڵاى زەردە. واتە گۆران گەڵاى زەردى بە ئاڵتوون چواندووە: گەلاى زەرد (لێچووە) ئاڵتوون (لەوچووە). لەم دووە (لێچوو- گەڵاى زەرد) فڕێ دراوە و تەنیا (لەوچوو - ئاڵتوون) باس كراوە. ئەم جۆرە خواستنە، كە (لەوچوو) هاتبێ و (لێچوو) فڕێدرابێ پێى دەگوترێ (خواستنى ئاشكرا).
2- خواستنى دركاو: 
               تا نەگریا ئاسمان و تەم وڵاتى دانەگــــــــــرت
                  گولأ چەمەن ئارا نەبوو، هەم لێوى غونچە وا نەبوو    
                                                                        (نالى)
(چەمەن ئارا: ڕازێنەرەوەى چەمەن، وانەبوو: نەكرایەوە)
لە نیوەى یەكەمدا خواستن لە (تا نەگریا ئاسمان) دایە. لەبەر وشەى نەگریا (نەگریا) دەزانین (ئاسمان) بە (مرۆڤ) چوێنراوە. ئاسمان (لێچووە)، مرۆڤ (لەوچووە). لێرەدا تەنیا (لێچوو – ئاسمان) هاتووە و (لەوچوو – مرۆڤ) فڕێ دراوە، ئەوەندە هەیە (گریان)ى مرۆڤ دراوە بە ئاسمان كە نیشانەى خواستنەكەیە.
       لە نیوەى دووەمدا، خواستن لە (لێوى غونچە وانەبوو) دایە لەبەر وشەى (لێو) دەزانین (غونچە) بە (مرۆڤ چوێنراوە). غونچە (لێچووە). لێرەدا تەنیا (لێچوو – غونچە) هاتووەو (لەوچوو – مرۆڤ) نەهاتووە. (لێو) نیشانەى خواستنە.
ئەم جۆرە خواستنە كە (لێچوو) بگوترێ و (لەوچوو) فڕێ بدرێ پێى دەگوترێ (خواستنى دركاو).



پرسیار
لەم دێڕە شیعرانەدا خواستن دەربێنەو بنچینەكەى ڕوون بكەوەو جۆرەكەى دیارى بكە:
1- لایدا سەرپۆش و پەرچەمى باى شەماڵً
     مانگێك هاتە دەر پڕ لەخەت و خــــاڵ!!
                                             		 (حەمدى)
2- شێر لەبێشە دەرپەڕى دەست بەخەنجەر
    روو بەڕوو ئەیدا لە زومرەى دوژمنــــــان
                                             		(سالم)
3- ئەو هەردوو نیهالێ عەرعەرا شەنگ
     روو نیشتنى میسالێ غونچە دڵتەنگ
                                                     	(خانى)
4- رۆژتە ئەى بادى نەورۆزى لەبنى بەفرى گـــــــــران
     كانى پێى سڕ بوو، چناریش دەستى چوو، پەنجەى تەزى    
                                                        (حاجى)
5- ئەڵێن ساڵ دوانزە مانگە
من مانگم دى چواردە ســـاڵە
                                                	 (پیرەمێرد)
6- چاوەكەم ئەمڕۆ لەگوڵشەن گوڵ بەعیشوە خۆى نـــواند
     نەك نمەك گیربم بە مەرگى تۆ قەسەم هیچ نەمدواند
                                                    	  (حەریق)

ڕەگەزدۆزى
ئـ- پێناسەى ڕەگەزدۆزى: ڕەگەزدۆزى ئەوەیە دوو وشە یان زیاتر لە شێوەدا، واتە لە دەنگەكان وەكو یەك وا بن یان لەیەكەوە نزیك بن، بەڵام مانایان جیا بێ. ئەگەر یەك مانایان هەبێ ڕەگەزدۆزى دروست نابێت.
نموونە:
          ئەگەر خاڵت بڵێم مشكى خەتاى 
          عەزیز من ئەمەم عەینى خەتایە    
                                                               (حاجى)
     لە كۆتایى هەردوو نیوە دێڕدا، وشەى (خەتا) هاتووە، هەردوو وشەكە لە شكڵدا یەك شتن بەڵام لە مانادا جیان. یەكەمیان (خەتا) شوێنێكە لە توركستانى چین، كەچى دووەم بەماناى گوناه و تاوان هاتووە.
نموونەیەكى تر:
          بە ئاه و گریان دیسان هاتەوە هەورى نیسان
            جگەر پڕئاو و ئاور وەك عاشقى بێ قـــــەرار       
                                                             (وەفایى)
      لەم دێڕەدا ڕەگەزدۆزى لە وشەكانى (ئاو) و (ئاور – ئاگر) دایە. ئەم دوو وشەیە هەر چەندە لە شكڵدا كت ومت وەكوو یەك نین بەڵام لەیەك نزیكن. جیاوازییان تەنیا ئەوەیە كە وشەى (ئاور) یەك دەنگ (ر)ى كۆتایى لە وشەى (ئاو) زیاترە.



ب- جۆرە سەرەكییەكانى ڕەگەزدۆزى: ڕەگەزدۆزى دوو جۆرى سەرەكى هەیە كە ئەمانەن:
ڕەگەزدۆزى تەواو و ڕەگەزدۆزى ناتەواو.

1- ڕەگەزدۆزى تەواو:
ئەوەیە ئەو وشانەى ڕەگەزدۆزى دەیانگرێتەوە، لە شكڵدا كت و مت و بێ جیاوازى وەكو یەك وابن. واتە لەم خاڵانەى خوارەوە وەكوو یەك بن:
-	ژمارەى دەنگەكان
-	جۆرى دەنگەكان
-	ڕیزى دەنگەكان
نموونە: 
            ئەوەى ڕێگەى لەكوردەكان گۆڕى
               لەعنەتى خوا لە ئەلحەدو گۆڕى
                                                 (مەلاى گەورە)
      رەگەز دۆزى تەواو لەنێوان وشەى(گۆڕى) ى كۆتایى نیوەى یەكەم و (گۆڕى)كۆتایى نیوەى دووەمدایە, ئەم دوو وشەیە روخساریان وەكوو یەك وایە, بەڵام مانایان جیاوازە؟ یەكەمیان واتە ڕێگە لێ گۆڕین كە كارە, بەڵام دووەمیان ناوە واتە(قەبر).....




2- ڕەگەزدۆزى ناتەواو:
ئەوەیە ئەو وشانەى ڕەگەزدۆزى دەیانگرێتەوە لەشكلدا كت و مت وەكو یەك نەبن، جیاوازییان هەبێ بەڵام لەیەكەوە نزیك بن.
جیاوازییەكە دەبێ تەنیا لە یەكێ لەم خاڵانە بێت:
-	ژمارەى دەنگەكان
-	جۆرى دەنگەكان
-	ڕیزى دەنگەكان
بۆى هەیە وشەكان لە ژمارەى دەنگەكانەوە جیاوازبن، واتە یەكێ لە وشەكان دەنگێك یان ئەگەر وشەكە درێژ بوو، دوو دەنگ لەوەى دى زیاتر بێ. زیادەكەش لەواتە لە سەرەتا یان لە ناوەڕاست، یان لە كۆتایى وشەكە هاتبێت. نموونە:
                   مەعشووق تویى ب فەخر و نازى
                         عاشق تویى لێك بێ نیـــــــازى          
                                                           (خانى)

رەگەزدۆزى لە وشەكانى (ناز) و (نیاز) دایە، دووەمیان (نیاز) یەك دەنگ (یـ) لە یەكەمیان (ناز) زیاترە و دەنگە زیادەكە كەوتۆتە ناوەڕاستى وشەكەوە  (ــ یـ ــ).
•	یان وادەبێ وشەكان لە جۆرى دەنگێك جیاوازبن، جا ئەو دەنگەى گۆڕاوە چ لە سەرەتا، یان لە ناوەڕاست، یان لە كۆتایى بێ.
نموونە:
          پیرى بە تەنیا رەحمەتە
         پیرى و هەژارى زەحمەتە		(حەمدى)
-	لە دێرە شیعرەكەدا رەگەز دۆزى ناتەواو لەنێوان ووشەكانى (رەحمەتە) و (زەحمەتە) دا هەیە چونكە دەنگى یەكەمیان جیایە.
-	بۆى هەیە وشەكان لە ڕیزبوونى دەنگەكان جیابن. نموونە:
یەك زێدە شیرین زیادە مەحبــــوب
یەك ڕووحى قولووب حوورى مەقلوب      
                                              (خانى) 
لە نیوەى دووەمدا، ڕەگەزدۆزى لە وشەكانى (ڕووح) و (حوور) دایە. ئەم دوو وشەیە لە ژمارە جۆرى دەنگەكان وەكوو یەكن، بەڵام ڕیزى دەنگەكان گۆڕاوە.
	1	2	3
یەكەم	ر	وو	ح
دووەم	ح	وو	ر
 



پرسیار
لەم دێڕە شیعرانەى خوارەوەدا، ڕەگەزدۆزى دەربێنەو جۆرەكەى بنووسەو دیارى بكە:
1- ئەى خامە تەژى گەلەك درێژ كر
    ئەڤ نامە بەسە تە پـــڕ قـرێژ كـر         	      
  				        (خانى)
2- ئێمە هەر چەندە كە قەومێكى زۆرین
    بەڵام چونكە قەومێكى خۆخۆرین
    بۆیە دائیما والەژێر دەستى زۆرین        	      (بێ كەس)

3- با نەچێتە لاى رەقیبان، یار ئەنیسى خانە بێ 
     لازمە ئەو ئاسكە لــــەولانەبێ لـــەولانـــــەبێ     
  						        (زێوەر)
4- شكانیان كەمانچەى دەستم 
     بەڵام زوو فریاكەوت هەستم      		    
 						    (كامەران موكرى)
5- گوڵ لەناو باخا پێكەنى تـــــــــــــا رۆژ هەڵات
    گوڵ لەناو ماڵى منا پێ ى پێكەنى تا رۆژهەڵات  		
 						    (حەریق)
6- قژ كاڵى, لێو ئاڵى, پڕشنگى نیگـــــا كاڵ
     ئەى كچە جوانەكەى سەرگۆنا نەختێ ئاڵ  		
 						   (گۆران)
دژیەك
ئـ- پێناسەى دژیەك: دژیەك ئەوەیە دوو وشە دژو پێچەوانەى یەكتربن. وەكوو: گەورەو بچووك، پاك و ناپاك، مردن و ژیان، بەهێز و بێ هێز.....نموونە:
مەژى بـــۆ مردن, بمرە بــــــۆ ژیان
چۆن قازانج ئەكەى تا نەكەى زیان
                                      		 (برایم ئەحمەد)
(لەم دێرە شیعرەدا دژە یەك لەنێوان ئەم وشانە دا هەیە
مردن   ×   ژیان
قازانج  ×   زیان
ئەكەى ×  نەكەى
ب- جۆرە سەرەكییەكانى دژیەك: دژیەك دوو جۆرى سەرەكى هەیە:
ئـ- دژیەكى ئەرێ:  ئەوەیە وشەكان هەریەكە لە رەگەزێكى سەربەخۆ بن, لە مانادا دژو پێچەوانەى یەكتر بن وەكوو (خەندەو گریان, تاڵ و شیرین, سەركەوتن و ژێركەوتن......هتد) وەكوو:
چ رووناكى بێ, چ تاریكى, چ نزمى بێ یـــا بـــــەرزى
بە خۆشى بێ وەیا تاڵى هەمووى ئەڕوا لەسەر ئــــەرزى
  			            (پیرەمێرد)
دژە یەكى ئەرێ لەم دێرە شیعرەدا ئەمانەیە:
رووناكى  ×  تاریكى
نزمى	  ×  بەرزى
خۆشى 	  ×   تاڵى
ب-  دژیەكى نەرێ: ئەوەیە دوو وشەكە بە نەفى یان نەهى بووبن بە دژیەك وەكوو پاك × ناپاك ، مەرد × نامەرد ، بڕۆ × مەڕۆ ، بەهێز × بێ هێز...
نموونە: 
ئەى كوردى جەفا دیدە بەسە قەیدى ئەسارەت
نادان بە كوتەك حاڵى دەبێ، دانا ئیشــارەت     
                                                     (قانیع)
دژیەك لە نێوان (دانا × نادان) دایە. كە هەردوو وشەكە لەیەك ڕەگەزن بەڵام بە نەفى بوونەتە دژیەك.




پرسیار
لەم دێڕە شیعرانەدا چى دژیەك هەیە دەرى بێنەو جۆرەكەى دیارى بكە:
1- گەلێكم رۆژگارى تاڵ و شیرین رابوارد ئاخۆ
     مەرگ مەودا دەدا ببینم سەردەمێكى تــــــر		
                                                                 (هێمن)
2- ئەوەى ڕزقى موقەڕەڕە بۆخۆى دێ
    سەد دەفعە بخوازێ یــــا نەخوازێ			
                                                                (حاجى)
3- یارم لە ئەندەروون هات دەستى رەقیب لەدەستا
    غەمناك و شادمانم, رەحمەت عەزابى هێنــــــا									       (سالم)
4- نێرگزێن شەنگ و مەستن چەپ و راست 
    ساقیان جام و دەستن چەپ و راست 								                                 (جزیرى)
5- دژمن ل مەشانە دۆست غەمگین
     فەرزە مرنا چەكۆ و تـــاجدین		
                                                                (خانى)
6- ئەگەر دۆستم, ئەگەر دوژمن بزانم 
     ئەوەندەم تێگەیێنە كامەیـــــــانم
                                                                (مەدهۆش)



جوانى بایس
         ئەوەیە دیاردەیەك هۆى دروست و راستەقینەى خۆى هەبێ, بەڵام ئەو هۆیە بخرێتە لاوە بۆ جوانكردن و رازاندنەوەى شیعرەكە هۆیەكى ترى هونەرمەندانەى بۆ دروست بكرێ كە زۆر دوور بێت لە هۆیە درووست و راستەقینەكەى خۆى.
وەكوو لەم هۆنراوەیە
مانگى نوێ بۆیە هەموو شەو زیاد ئەكاو ئەشنێتەوە
تا جەمالى هەروەكو  ڕووى تۆ بڕازێنێتەوە
كاتێ بوو بە چواردەهەم شەو تێ ئەگا نابێ بە ڕووت
جا لە داخا ووردە ووردە كەم ئەكا و ئەتوێتەوە 	
                                                     (عەلى كەمال باپیر)
لێرەدا شاعیر زۆر وەستایانە دەیەوێت بە خۆشەویستەكەى بڵێت كە كەس لەو جوانتر نى یە دێت مانگى یەك شەوە لە زیادكردنى بەردەوامى دەباتەوە سەر ئەوەى كە دەیەوێت خۆى وەكوو رووى یارەكەى بڕازێنێتەوە, بەڵام كە  لە شەوى چواردە دەبێتە مانگى تابان  ئەو كاتە تێ دەگا كە هێشتا لە جوانى دا نەگەیشتۆتە یارەكەى, بۆیە لە داخ و خەفەتا وردە وردە بەرەو نەمان دەچێت كە ئەمەش هۆى راستەقینەى نى یە تەنها بۆ جوانكردنى  شیعرەكە بەكارى هێناوە.



پرسیار:
لەم دێڕە شیعرەنەدا جوانى بایس دەربێنەو دیاردەكە دەست نیشان بكە و هۆیە جوان دروست كراوەكە ڕوون بكەوە:
1- لە خەوفى تەلعەتى، رۆژ هەروەكو شێت
    بەڕوو زەردى هەڵات و كەوتە كێـــــوان		
                                                                     (نالى)
2- شەمالأ لە ترسى شنەى نسێى سەخت 
     پەناى بۆ باسك و پێدەشت هێناوە		
                                                                   (دیلان)

3- نارنج و تورنج شوبهى زینێ
     زەربویێ ل عیللەتا ئەڤینێ			
                                                                   (خانى)
4- لە لێوارى حەوزا گوڵاڵەو بەیبـــوون
     ساوان، ئەلەرزن، لە تاو نقووم بوون		
                                                                   (گۆران)
5- پەڵەى گوڵاڵە لە ترسى چنــــوور	
    ناو جەرگى سووتاو ڕەش هەڵگەڕاوە		
                                                                    (دیلان)
6- خوێنى پاكى لاوى كوردانە رژاوە كێو و كـــەژ
     بۆیە وا ئێستاكە سوورە, رەنگى گوڵنارى هەیە!!	
                                                                  (ئەحمەد موختار جاف)


تێهەڵكێش
پێناسەى تێهەڵكێش: ئەوەیە شاعیر یان نووسەر، نیو دێڕ، یان دێڕێك یان سەراپاى هۆنراوەیەك، یان پەندێك، یان ئایەتێك، یان فەرموودەیەك، یان قسەیەكى نەستەق بێ دەستكارى وەربگرێت و لەناو دووكەوانە بیخاتە ناو بەرهەمەكەى خۆیەوە، جاناوى خاوەنەكەى ببات یان نەبات: نموونە:
بۆ فەلەك ناكەم تەنەزوول هەروەكو نوورى ئەڵێ
(من بە چەرخى ئاسمان سپڵە ئیستیهزا ئەكـەم)		
                                                        (كەمالى)
لێرەدا دیارە (كەمالى) نیو دێرە شیعرى (شێخ نوورى شێخ ساڵح)ى تێهەڵكێشى شیعرەكەى خۆى كردووە. ناوى (نوورى)شى لە پێشەوە هێناوە.
نموونەیەكى تر:
دەمێ كۆچبارەكەت ناچێ لە یـــــادم
دەبێ وەك  كوشتمت بشپرســـــى دادم
((كەبارگەت بۆ هەوار تێك نا عەزیزم
شكا ئەستوندەگى تاولى مـــــرادم))				
                                                          (هەژار)
(هەژار) دێرە شیعرێكى هێمنى تێهەڵكێش كردووە بێ ئەوەى لە شیعرەكەیدا ناوى خاوەنەكەى بێنێ چونكە دێرە شیعرەكەى هێمن زۆر بەناوبانگەو خوێنەرى شیعرەكانى هێمن دەیناسێتەوە.



نموونەیەكى تر:
بۆچى فەرموویەتى نەبیى ئەمین
((اگلبوا العلم ولو بالصیــــــــن))				
                                      (حاجى)
لەم دێڕەدا (حاجى) فەرموودەیەكى پێغەمبەرى بەدەقى خۆى تێهەڵكێش كردووە، بێ ئەوەى دەستكارى بكا، یان بیكابە كوردى. 
تێبینى: هەموو پێنج خشتەكییەكانى شاعیرێك لەسەر شیعرى شاعیرێكى ترى دەكا بەر ئەم هونەرە دەكەوێت.




پرسیار
1- قەدرى میللەتتان بە جارێ شكــــان
       نە حەیاتان ما، نە ناوونیشـــــان
      بارى تەعنەتان وا هاتە سەرشـــان
      ((وەفدى كوردستان، میللەت فرۆشان
       هەرزە وەكیلى شارى خامۆشــــــــان))		
                                                          		  (بێكەس)
2- گوڵ لەسەر لقى خۆیا رەنگینـــــە 
    ((بەردیش لە جێگاى خۆى سەنگینە))
                                               			        (پیرەمێرد  )
3-  رۆژێ فەرمووت (لیس للانسان الا ما سعـى)
      هیچ كەسیش هێزى فەلاح ئیش كێڵانى نییە	
                                                             		    (دڵدار)
4- لە دوو ئاوان كە یەكدەگـــــــرى       دوو میسرەعى بەیتى مەولـــــــەوى
 (سیروانى ئەم چەم تانجەڕۆى ئەوچەم         بدەن بە یەكدا ئەم چەم بۆ ئەو چەم)
                                          			 	(پیرەمێرد)
5- سەیرى كە ئەڵێ ى خوێنى رژاوى گەشى تۆیە
   (سیروانى سروشكم كە ئەكا هاژە لــــەسەردا)	
                                             	          عەلى كەمال باپیر( كەمالى )
6- تا نەتناسى ئایەت و سەعاتى ئەوقاتى دوعا
     فائیدەى چـــــــــــــى (ربنا انزل علینا مائدە)		
                                      			 	 (صابرى)
سەرچاوەكان
1-	محمد عارفێ جزیرى	سگڤان عبدالحكیم	1984- بغداد
2-	گۆڤارى سلێمانى ژ (9)ى ساڵى 1969	د. شوكریە رەسول	1989 – هەولێر
3-	المدخل لدراسە الادب الكردی المدون باللهجە الشمالیە ــ جز‌و الاول	تحسین ابراهیم الدوسكى	1993
5-	ڕۆلى گۆڤارى هیوا لە پێشخستنى هونەرەكانى ئەدەبى كوردیدا	نامەى ماجستیر ــ هیمداد حسین بكر	1995
6-	هونەرەكانى ئەدەب لە ڕۆژنامەگەرى نێهنى كوردیدا (1961 ــ 1991)	نامەى ماجستێر ــ نەوازد على ئەحمەد	2000 سلێمانى
7-	مێژووى پەخشانى كوردى تا ساڵى (1980)	عەلادین سجادى	2000 هەولێر
8- 	ئەدەبى ڕۆژنامەنووسى سەردەمى كۆمارى كوردستانى (1943 ــ 1947)	نامەى دكتۆرا ــ هیمداد حسین بكر	2001
9- 	(گۆڤارى دەنگى گێتى تازە) سەرهەڵدان و دەورى لە پێش خستنى زمان و هونەرەكانى ئەدەب و وەرگێڕاندا	
پ. د. شوكریە رەسول	
2003 سلێمانى
10-	ڕۆژنامەى (برایى ــ برایەتى 1967 ــ 1974)و ڕۆلى لە پێشخستنى ئەدەب و ڕۆشنبیرى كوردیدا 	نامەى ماجستیر ــ ئاریان ابراهیم احمد	2004 سلێمانى
11-	چیرۆكى هونەرىى كوردى	حسین عارف	1977 بەغدا
12-	لێكۆڵینەوەو بیبلۆگرافیاى چیرۆكى كوردى	عومەر مەرعوف بەرزنجى	1978 بەغدا
13- 	چیرۆكى نوێى كوردى	حەسەن جاف	1985 ــ بەغدا
14-	بیناى هونەرى لە كورتە چیرۆكى كوریدا	ئەحلام مەنسور	1999ــ سلێمانى
15-	گەڕانەوە لە خەیاڵەوە بۆ واقیع	عەتا قەرەداغى	سلێمانى ــ 2004
16-	ڕۆلى گۆڤارى گەلاوێژ لە گەشەسەندن و پێشخستنى ئەدەبى كوردیدا	محەمەد دلێر ئەمین محەمەدد	سلێمانى ــ 2004
17-	الروایە الكوردیە	عبدالرحمن پاشا	اربیل ــ 2001
18-	خۆشخوانى	عەلائەدین سوجادى	بەغدا ــ 1978
19-	ڕەوانبێژى لە ئەدەبى كوردیدا	عەزیز گەردى	ب1 بەغدا ــ 1975
20-	ڕەوانبێژى لە ئەدەبى كوردیدا	عەزیز گەردى	ب2 هەولێر ــ 1975
21-	ڕەوانبێژى لە ئەدەبى كوردیدا	عەزیز گەردى	ب3 سلێمانى ــ 1979
22-	ڕەوانبێژى	عەزیز گەردى	هەولێر ــ 1992
23-	دیوانى مەولەوى 		
24-	مێژووى ئەدەبى كوردى	د. مارف خەزنەدار 	
