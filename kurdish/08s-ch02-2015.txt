
(وانەى دووەم)
نیشانە تایبەتییەكانى نێرو مێ

1.	بابێ ئازادى ئەندازیارە.
2.	خوشكا سەردارى چوو خوێندگەهێ.
3.	خانییێ من گەلەك مەزن‌و تازەیە.
4.	زەڤییا بەرمالا بەراڤە.
5.	دۆستێ تە هات ژ دهۆكێ.
6.	دۆستا من گەلەك ڕندو جوانە.
7.	كوڕۆ، بخوێنن دا سەركەڤن.
8.	شرینێ، چێلێ بدۆشە.
9.	كوڕە، ئەم كارە مەكە.
كچێ، وانەكانت چاك بخوێنە.
10.	كوڕینە (كچینە) ئەم كارە مەكەن.
11.	ڤى قەلەمى بۆ من بكرە.
ڤێ دەفتەرێ بۆمن بهینە.
وى كوڕى كەوەك گرت.
وێ كچێ كراسەك دوورى.
12.	سەردارى شیڤ خار
نازدارێ تەشى ڕێست


خستنەڕوو:
ئەگەر سەرنجى ئەم ڕستانە بدەین، دەیبینین هەندێ لە ناوەكان نیشانەى وایان وەرگرتووە، كە دەتوانین بەهۆیانەوە ڕەگەزى ناوەكە بزانین:
1.	لە ڕستەى یەكەمدا نیشانەى (ێ) خراوەتە سەر ناوى (باب) لە دۆخى دانە پاڵدا، چونكە ڕەگەزى باب نێرەو لەم دۆخەدا (ێ)ى دەخرێتە سەر.
2.	كەچى دەبینین لە ڕستەى دووەمدا نیشانەى (ا) خراوەتە سەر پەیڤى (خوشك)، چونكە ڕەگەزى پەیڤەكە (مێ)یەو لەم دۆخەدا نیشانەى (ا)ى دەدرێتە پاڵ.
3.	هەروەها لە ڕستەى سێیەمدا پەیڤى (خانى) واتە (خانوو)، چونكە لە ڕەگەزدا نێرە (لە زارى كرمانجى ژووروودا) بۆیە لە دۆخى دانەپاڵدا (ێ)ى وەرگرتووەو بووە بە (خانیێ من).
4.	كەچى لە ڕستەى چوارەمدا، چونكە پەیڤى ( زەڤى- زەوى) لە ڕەگەزدا مێیە، بۆیە لە دۆخى دانەپاڵدا (ا)ى پێوە نووساوەو بووە بە (زەڤییا بەرمالا ) واتە زەوى بەرماڵان.
5.	ئەگەر سەرنج لە ڕستەى پێنجەم و شەشەم بدەین، دەبینین وشەى (دۆست) دوو لایەنە، واتە بۆ نێرو مێ بەكاردێت، بەڵام بۆ دەستنیشانكردنى ڕەگەزەكەى، لە دۆخى دانەپاڵدا بۆ نێر (ێ)ى دەخرێتە سەرو دەبێتە (دۆستێ سەردارى) واتە ڕەگەزى دۆستەكە نێرە، بۆ (مێ) نیشانەى (ا)ى دەخرێتە سەرو دەبێتە (دۆستا من) واتە ڕەگەزى دۆستەكەى من مێیە.
6.	لە ڕستەى حەفتەمدا نیشانەى (ۆ) خراوەتە سەر و پەیڤى (كوڕ) لە دۆخى بانگكردندا، چونكە ڕەگەزى كوڕ نێرە.
7.	كەچى لە ڕستەى هەشتەمدا چونكە ڕەگەزى (كچ) مێیە، لەبەر ئەوە لە دۆخى بانگكردندا نیشانەى (ێ)ى دەخرێتە سەر.
8.	لە ڕستەى نۆیەمدا هەر پەیڤى (كوڕ) لە دۆخى بانگكردندا نیشانەى (ە)ى خراوەتە سەرو بووە بە (كوڕە)و وشەى كچیش  هەر لەم دۆخەدا (ێ)ى پێوە نووساوەو بووە بە (كچێ). ئەم دوو نیشانەیە لە زارى كرمانجى خواروودا بەكاردێن. 
9.	ئەگەر ناوە بانگكراوەكە (كۆ) بوو، نیشانەكە بۆ هەردوو ڕەگەز دەبێتە (ینە) وەكو ڕستەى دەیەم: (كوڕینە، كچینە، ئەم كارە مەكەن).
10.	لە ڕستەكانى ژمارە (یازدە)دا هاوەڵناوى نیشانەى (ڤى... ى) بۆ تاكى ڕەگەز نێرى نزیك بەكارهاتووە، لە ڕستەى (ڤى قەلەمى بۆمن بكڕە)، ئینجا (ڤێ... ێ) بۆ تاكى ڕەگەز مێى نزیك بەكارهاتووە، لە ڕستەى (ڤێ دەفتەرێ بۆ من بهینە) چونكە ڕەگەزى (دەفتەر) مێیە.
11.	بۆ تاكى نێرى دووریش هاوەڵناوى نیشانەى (وى... ى) لە ڕستەى (وى كوڕى كەوەك گرت) بەكارهاتووە هاوەڵناوى 
(وێ... ێ) بۆ تاكى مێى دوور، لە ڕستەى (وێ كچێ كراسەك دوورى) بەكارهاتووە.
12.	لە ڕستەى (سەردارى شیڤ خار)دا، چونكە كارى ڕستەكە ڕابردووى تێپەرە، بۆیێ نیشانەى (ى) خراوەتە سەر ناوە  نێرەكەو نیشانەى (ێ) لە ڕستەى (نازدارێ تەشى ڕێست)دا خراوەتە سەر ناوە مێیەكە، كە لەو ڕستەیەشدا كارى (ڕێست) ڕابردووى تێپەڕە، دەبێت ئەوەش بزانین كە ناوى (كۆ) نیشانەى نێر‌و مێ وەرناگرێت.

دەستور:
لەزارى كوردى كرمانجى ژووروودا، چەند نیشانەیەك هەن دەخرێنە سەر ناو، بۆ جوداكردنەوەى ناوى نێرو ناوى مێ.
نیشانەكان بەم جۆرە بەكاردێن:
1.	لە دۆخى دانەپاڵدا:
ئـ- نیشانەى (ێ- یێ)  بۆ نێر بەكاردێت، وەك: (برایێ من)، (هەڤالێ تە).
ب- نیشانەى (ا – یا ) بۆ مێ بەكاردێت، وەك: (كچا سەربەستى).

2.	لە دۆخى بانگكردندا بۆ نێر نیشانەى (ۆ) بەكاردێت، وەك: كوڕۆ- بابۆ. بۆ (مێ) نیشانەى (ێ) بەكاردێت، وەك: (كچێ، دەلالێ)
لە زارى كرمانجى خوارووشدا نیشانەى (ە) بۆ نێر بەكاردێت وەك (كوڕە)، نیشانەى (ێ) بۆ مێ بەكاردێت وەك (كچێ). بۆ ناوى كۆى نێرو مێ (ینە) بەكاردێت وەك (كوڕینە، كچینە).
3.	هاوەڵناوى نیشانە بۆ نێرو مێ لە زارى كرمانجى ژوورووودا بەم جۆرەیە:
ئـ- (ڤى ... ى) بۆ تاكى نێرى نزیك.
ب- (ڤێ ...ێ) بۆ تاكى مێى نزیك.
پ- (وى ... ى) بۆ تاكى نێرى دوور.	  
ت- (وێ ... ێ) بۆ تاكى مێى دوور.       
4.	
ئـ- (ئەڤان ... ان) بۆ كۆی نزیكى نێرو مێ
    ب- (وان ... ان) بۆ كۆى دوورى نێرو مێ بەكاردێن.
5.	لە ناوى تایبەت نیشانەی:
(ى) بۆ نێرو (ێ) بۆ مێ بەكاردێن، وەك:
ئـ. بۆ نێر : لەزگینى دەرس نڤیسى.
  ب. بۆ مێ : شرینێ پەز دۆشى.






ڕاهێنانى (1)
ئەم ناوانە لە دۆخى دانەپاڵدا لە ڕستە بەكاربهێنە،  پاشان ڕەگەزەكانیان بنووسە:
(ئاڤ، ڕەز، چاڤ، ڕوبار، ماڵ)

ڕاهێنانى (2)
ئەم ناوانە لە دۆخى بانگكردندا لە ڕستە بەكاربهێنە:
(لاوان،  ژن،  كیژ،  قوتابییان،  خاڵ)

ڕاهێنانى (3)
1.	لە دۆخى دانەپاڵدا ناوى ڕەگەزی مێ چ نیشانەیەك وەردەگرێ؟
2.	لە دۆخى دانەپاڵدا ناوى ڕەگەزی نێر چ نیشانەیەك وەردەگرێ؟
3.	لە دۆخى بانگكردندا ئەگەر ناوەكە تاكى نێر بوو، لە زارى كرمانجى ژووروودا كام نیشانە وەردەگرێ‌و لە كرمانجى خوارووشدا كامە؟
4.	جێناوى نیشانەى (ڤان) بۆچى‌و (وان) بۆچى بەكاردێن؟

ڕاهێنانى (4)
(هاوەڵناوى نیشانە)ى تاكى نزیك‌و دوور بدە پاڵ ئەو ناوانە لە ڕستەدا، ئینجا ڕەگەزى ناوەكان بنووسە:
(دەرگە،  كچ،  جامێر،  ماهین،  گوند)


ڕاهێنانى (5)
1.	لە دانەپاڵدا نیشانەى نێرو مێ چین؟ نمونەى ڕستەییان بۆ بهێنەوە.
2.	ئەگەر ناوەكە تایبەت بێت، نیشانەكانى نێرو مێ كامانەن، نمونەى ڕستەییان بۆ بهێنەوە.
3.	هاوەڵناوى نیشانە بۆ تاكى مێى نزیك چییە؟ نمونەى ڕستەیى بۆ بهێنەوە.
4.	هاوەڵناوى نیشانەى تاكى نێرى دوور چییە؟ نمونەى ڕستەیى بۆ بهێنەوە.

ڕاهێنانى (6)
شلۆڤەكردن:

برایێ ئازادى هات.
برا	: ناوە، تاكە، گشتییە، نەناسراوە، بكەرە.
یێ	: ئامرازی دانەپاڵە بۆ تاكی نێر.
ئازاد: ناوە، تاكە، تایبەتییە، تەواوكەرى ناوى برایە.
ى: نیشانەى ڕەگەزى نێرى تاكە.
هات: كارى ڕابردووى نزیكە، سادەیە، تێنەپەڕە.

ئەم ڕستانە شلۆڤەبكە:
1.	ڤێ كچێ نان خار.
2.	كچینە وانەكە بخوێنن.
 