



ئامرازی پەیوەندی
ئـ/
1. كاروان دەچێت بۆ زاخۆ.
2. بەختیار لە قوتابخانە دەخوێنێت.
3. سێڤ ژ دارێ‌ وەرین.
4. نەسرین تا ڕەواندزێ‌ چوو.
5. سەرهەنگ دەچێتە ئاكرێ‌.
ب/
1. تە نامە ژبۆ وان نڤیسییە.
2. ترێ‌ هەتاكو پاییزێ‌ دەمێنێت.
3. كاوە لەگەڵ برادەرەكانی ڕاوەستاوە.
4. هەژار دگەل مە دژیت.
5. نازەنین بەرەو قوتابخانە هات.


خستنەڕوو:
یەكەم:
	ئەگەر سەیری ڕستەكانی بەشی (ئـ) بكەین، دەبینین لە هەر ڕستەیەكدا ئامرازی پەیوەندی هەیەو كەوتۆتە پێش ناوێك یان جێناوێك بۆ پیشاندنی پەیوەندی نێوان ئەو ناوە یان ئەو جێناوە لەگەڵ ناوێكی تری ڕستەكە، وەك:

1. لە ڕستەی یەكەمدا (بۆ)  ئامرازی پەیوەندییە، پەیوەندی نێوان ناوی كاروان‌و زاخۆی پیشانداوە، كە كاروان دەچێت بۆ زاخۆ نەوەك بۆ شوێنێكی تر.
2. لە ڕستەی دووەمدا (لە- دا) ئامرازی پەیوەندییە، پەیوەندی نێوان ناوی بەختیارو قوتابخانەی پیشانداوە، كە بەختیار لە قوتابخانەدا دەخوێنێت، نەوەك لە جێگەیەكی تردا.
3. لە ڕستەی سێیەمدا (ژ- ێ‌) ئامرازی پەیوەندییە، چونكە پەیوەندی نێوان سێڤ‌و داری پیشانداوە، كە سێڤ لە داری وەریوە، نەوەك لە شتێكی تر.
4. لە ڕستەی چوارەمدا (تا- ێ‌) ئامرازی پەیوەندییە، چونكە پەیوەندی نێوان ناوی نەسرین‌و ڕەواندزی پێشانداوە، كە نەسرین تا ڕەواندزێ‌ چووە نەوەك زیاتر.
5. لەڕستەی پێنجەمدا (ە) ئامرازی پەیوەندییە، كە پەیوەندی نێوان ناوی سەرهەنگ‌و ئاكرێی پیشانداوە، كە سەرهەنگ دەچێتە ئاكرێ‌ نەوەك شوێنێكی تر.

دووەم:
	هەروەها ئەگەر سەیری ڕستەكانی بەشی (ب) بكەین، دەبینین كە لەهەر ڕستەیەكدا ئامرازی پەیوەندی هەیە بەم شێوەی خوارەوە.

1- لەڕستەی یەكەمدا (ژبۆ) ئامرازی پەیوەندییە، كە پەیوەندی نێوان ناوی نامەو جێناوی (وان) پیشانداوە، كە نامە بۆ (وان) نووسراوە نەوەك بۆ یەكێكی تر.
2- لە ڕستەی دووەمدا (هەتاكو) ئامرازی پەیوەندییە، كە پەیوەندی لەنێوان ناوی (ترێ) ‌‌و (پاییز) پیشانداوە، كە ترێ‌ هەتاكو پاییزێ دەمینێت نەوەك وەرزێكی تر.
3- لە ڕستەی سێیەمدا (لەگەڵ) ئامرازی پەیوەندییە، كە پەیوەندی نێوان ناوی (كاوه)‌و برادەرەكانی پیشانداوە، كە كاوە لەگەڵ برادەرەكانی ڕاوەستاوە، نەوەك لەگەڵ كەسانی تر.
4- لە ڕستەی چوارەمدا (دگەل) ئامرازی پەیوەندییە، كە پەیوەندی نێوان ناوی (هەژار)و جێناوی (مە)ی پیشانداوە، كە هەژار دگەل مە دژیت نەوەك دگەل یەكێكی تر.
5- لە ڕستەی پێنجەمدا (بەرەو) ئامرازی پەیوەندییە، كە پەیوەندی نێوان ناوی (نازەنین)‌و قوتابخانەی پیشانداوە، كە نازەنین بەرەو قوتابخانە هات نەوەك شوێنێكی تر.


دەستور: 
ئامرازی پەیوەندی: 
	ئەو وشەیەیە، كە لە ڕستەدا لە پێش ناوێك یان جێناوێك دێت بۆ پیشاندانی پەیوەندی نێوان ئەو ناوە یان ئەو جێناوە لەگەڵ ناوێكی تری هەمان ڕستە.
ئامرازەكانی پەیوەندی:	
(بۆ، لە- دا، لە- را، لە- ەوە، ل – دا، ژ- ێ‌، ژ- را، د- دا، بە- دا، بە- ەوە، ب- دا، تا- ێ‌، وەك، بێ‌، ە، لەبۆ، ژبۆ- ڕا، هەتا، هەتاكو، هەتا وەكو، بەبێ‌، لەگەڵ، دگەل، بەرەو، بەرەڤ، بەر ب).
ڕاهێنانی (1)
	پێنج ڕستە بهێنەوە كە ئامرازی پەیوەندییان تێدا بێت. 

ڕاهێنانی (2)
	لەم ڕستەی خوارەوەدا
تا ناو دارستانەكە چووین.
ئـ . وشەی (تا) شیبكەوە:
ب. وشەی (دارستانەكە) چ جۆرە ناوێكە لە ڕووی داڕشتنییەوە؟ چۆن پێكهاتووە؟
پ.  بكەری ڕستەكە دیاربكە.
ج. لەكاری (چوو) كاری ڕانەبوردوو، داخوازی دروست بكە.
چ. وشەی (تا) وەكو ئامرازی لێكدەر لە ڕستەدا بەكاربهێنە.
 
