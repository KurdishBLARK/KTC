

هاوەڵكاری چۆنییەتی

1- دەرگاكەم باش داخستووە.
2- وانەكەمان بەپەلە نووسییەوە.
3- گەلی كورد شێرانە لە بەهاری ساڵی 1991 دا ڕاپەڕی.
4- ڕاوكەرەكان بە سواری چوون بۆ ڕاو.
5- ئێمە بەسەربەرزی دەژین.


خستنەڕوو:
ئەگەر بپرسین دەرگاكەت چۆن داخستووە؟ یان وانەكەتان چۆن نووسییەوە؟ یان گەلی كورد چۆن ڕاپەڕی؟ یان ڕاوكەرەكان چۆن چوون بۆ ڕاو؟ یان ئێوە چۆن دەژین؟ دەبینین لە وەڵامی پرسیاری ڕستەی یەكەمدا (باش) لە دووەمدا (بەپەلە) لە سێیەمدا (شێرانە) لە چوارەمدا (بەسواری) لە پێنجەمدا (بەسەربەرزی)یە.
هەریەكەیان لە شوێنی خۆیاندا وەكو هاوەڵكارێك وەسفی چۆنیەتی ڕوودانی ڕستەكانیان دەكەن و دەبنە تەواوكەری واتای كارەكانیان. لەبەر ئەوە بە هەر یەكێكیان دەوترێت (هاوەڵكاری چۆنیەتی).
هاوەڵكاری چۆنیەتی لە ڕووی پێكهاتنەوە سێ‌ جۆرە:

1- سادە: لە یەك وشەی سەربەخۆ پێكدێت وەك: (خێرا، باش، توند، پاك، چاك، گورج، ئازا، .......)
2- داڕێژراو: لە وشەیەكی سادە و زیادەیەك پێكدێت، زیادەكە یان پێشگرە یان پاشگرە یان هەردووكیان پێكەوە دەبن وەك: (بەپەلە، بەسواری، شێرانە، بەباشی، بەئازادی، ......) 

3- لێكدراو: لە دوو وشە یان زیاتر پێكدێت وەك: (بەدڵ شكاوی، پشتاوپشت، سەربەرزانە، بەدڵسۆزی .......) ئەگەر هاوەڵكاری چۆنیەتی وەسفی ناوێك، جێناوێك بكات ئەوا دەبێتە هاوەڵناو و نابێتە هاوەڵكار وەك: (چرایەكی باش لە دەی خراپ چاكترە).
لەم ڕستەیەدا وشەی (باش، خراپ، چاكتر) هاوەڵناون چونكە پەسنی ناوێك دەكەن، هەرچەندە سێیەمیان (چاكتر) دەبێتە تەواوكەری كارە ناتەواوەكە پەسنی بكەر دەكات كە چرایەكەیە.




دەستور:  
هاوەڵكاری چۆنیەتی لە ناو ڕستەدا وشەیەكە چۆنیەتی ڕوودانی كاری ڕستەكە دەردەخات و لەم ڕووەوە دەبێتە تەواوكەری واتای كارەكە.
هاوەڵكاری چۆنیەتی، سادە، داڕێژراو، یان لێكدارو ئەگەر پەسنی ناوێك، جێناوێك بكەن دەبنە هاوەڵناو بەڵام ئەگەر چۆنیەتیی ڕوودانی كارێك دەربخەن دەبنە هاوەڵكاری چۆنیەتی.


ڕاهێنان ( 1 )
ئەم وشانەی خوارەوە لە ڕستەدا بەكاربهێنە بە مەرجێك جارێك ببنە هاوەڵناو جارێكیش ببنە هاوەڵكاری چۆنیەتی:
 (بەگورجی، خراپ، بەسەربەستی، زۆر بەپەلە، بەهێواشی، گەورە).

ڕاهێنان ( 2 )

ئەم وشە سادانەی خوارەوە بكە بە هاوەڵكاری چۆنیەتی داڕێژراو.
(هێمن، سارد، فێنك، خۆش، زیرەك، پاك، سەوز، مەرد، تاڵ، چاك)

ڕاهێنان ( 3 )
شیكردنەوە:
1- ڕۆژنامەكەم بەخێرایی خوێندەوە.
ڕۆژنامەكە: ناوە، تاكە، ناسراوە، گشتییە، بەركارە.
م  : جێناوی كەسیی لكاوە بۆ كەسی یەكەمی تاك، بكەرە.
بەخێرایی: هاوەڵكاری چۆنیەتی داڕژاوە، تەواوكەری واتای كاری خوێندەوەیە
خوێندەوە: كاری ڕابردووی نزیكە، تێپەڕە.

2- ئەم ڕستانە شیبكەوە.
ئـ- چێشتەكە بەگەرمی مەخۆ.
ب- قوتابیی ژیر، ژیرانە وەڵام دەداتەوە.
پ- ئێمە بەدڵسۆزی كار دەكەین.  