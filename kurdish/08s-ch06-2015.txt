
(وانەى شەشەم)
جێناوى كەسیى لكاو
- ئـ –

1.	عەزیزم بۆچى تـۆراوى لە خـۆڕا؟
چ قەوماوە؟ دڵى تۆ بۆچى گۆڕا؟
ئەتۆ وا زوو لەبیرت كردم ئەمما
فەرامۆشت نەكەم شەرتە لە گۆڕا.
2.	دەچێـتە سـەر دارێ لـە ڕۆژى ئیـنـتیـقام‌و تـۆڵـەدا
ئەو كەسەى كوشتى بە ناهەق پێشەواو سەردارى كورد
نـایـەڵـن ئـادار بەسـەر پـادارى ئـەو دەربـارەوە
چونكە دەیگوت نایەڵم ئادارى كورد، پادارى كورد
3.	قەت واتێـنەگەن چاومان شكـاوە
كوشتـن‌و بڕیـن دائیـم بۆ پیـاوە
لەناو دۆشەكا كەى هەق سەنراوە؟
4.	بخوێنن چونكە خوێندن بۆ دیفاعى تیغى دوژمنتان
هەمـوو ئـان‌و زەمانێ عەینى قەلغان‌و سوپەرتـانە
5.	هاتن شەهیدەكان بە جلى سوورى خوێنینەوە
دایـكى وەتەن دە هەڵسە سـڵاویـان بسێنەوە




خستنەڕوو:
ئەگەر سەیرى ئەم نمونە هۆنراوانە بكەین، دەبینین، لە هەموویاندا جۆرە جێناوێكمان بەكارهێناوە، كە یەكسەر بە هەندێ لە وشەكانەوە نووساون، ئەو جێناوانە، لەجیاتى جێناوە كەسییە سەربەخۆكان بەكارهاتوون.
لە كۆپلە هۆنراوەى یەكەمدا هەردوو جێناوى (م- ت )ى لكاو بەكارهاتوون، كە یەكەمیان لە شوێنى جێناوى سەربەخۆى (من)ى كەسى یەكەمى تاك‌و دووەمیشان لەجیاتى جێناوى سەربەخۆى (تۆ)ى كەسى دووەمى تاك بەكارهاتووە، شاعیر، كە دەڵێت (لەبیرت كردم) مەبەستى ئەوەیە بڵێت ( تۆ منت لەبیركرد ) واتە جێناوى لكاوى (ت) شوێنى (تۆ)ى گرتووە، هەروەها جێناوى لكاوى (م) شوێنى (من)ى گرتووەتەوە، كە هەردووكیان لەگەڵ كارى ڕابردووى تێپەڕى 
(لەبیرت كردم)دا بەكارهاتوون.
2. لە كۆپلە هۆنراوەى دووەمدا جێناوى لكاوى (ى) كە بەهەردوو كارى ڕابردووى تێپەڕى (كوشتى- دەیگوت)ەوە لكاوە، جێى ئەو كەسە دەگرێتەوە كە لەبارى یەكەمدا كوشتنەكەى جێبەجێكردووەو لە بارى دووەمیشدا گوتنەكەى ئەنجامداوە. ئەو كەسەى ئامادەنییە پێیدەگوترێت كەسى سێیەمى تاك.
لە جێناوە كەسییە سەربەخۆكانیش بە (ئەو) دهێتە دەستنیشانكردن.
3. لە كۆپلەی سێیەمدا جێناوى لكاوى (مان) لە جیاتى (ئێمە) بەكارهاتووەو خراوەتە سەر ناوى (چاو) و بووە بە (چاومان) كە مەبەست چاوى ئێمەیە، واتا (مان) كە هەر خۆى شێوەى كۆى جێناوى لكاوى (م)ى كەسى یەكەمى تاكە، بۆ كەسى یەكەمى كۆ بەكارهاتووە.
4. لە دێرە هۆنراوەى ژمارە (4)، دووجار جێناوى لكاوى (تان) بەكارهاتووە، لە هەردوو جاریشدا بەناوێكەوە لكاوە، (دوژمنتان، سوپەرتانە)، ئەم جێناوە دەگەرێتەوە بۆ كەسى دووەمى كۆو لە جێى (ئێوە) بەكارهاتووە، دیارە ئەمەشیان كۆى جێناوى لكاوى (ت)ى كەسى دووەمى تاكە.
5. هەروەها لە دێرە هۆنراوەى دواییشدا جێناوى (یان) خراوەتە سەر ناوى (سڵاو)و بووە بە (سڵاویان) كە مەبەست پێى سڵاوى ئەوانە، واتە لەجیاتى جێناوى كەسى سەربەخۆى (ئەوان) بەكارمان هێناوە، كە كەسى سێیەمى كۆیە.

دەستور:
جێناوە لكاوەكان ئەوانەن، كە لە جیاتى ناوى كەسێك یان شتێك بەكاردێن و هەمیشە بە وشە دەلكێن، ئەو جێناوانەش بە تەنیا هیچ مەبەستێك بەدەستەوە نادەن، بەڵام كە لكان ئەوا مەبەست دەپێكن، لە ڕووى بەكارهێنانەوەش دەكرێن بە سێ كۆمەڵە(3،2،1):
 جێناوە كەسییە لكاوەكانى كۆمەڵەی(یەكەم): ئەوانە بوون باسمانكردن‌و  بەكورتى بریتین لە:
1.	م جێى (من)ى كەسى یەكەمى تاك دەگرێتەوە.
2.	مان جێى (ئێمە)ى كەسى یەكەمى كۆ دەگرێتەوە.
3.	ت جێى (تۆ)ى كەسى دووەمى تاك دەگرێتەوە.
4.	تان جێى (ئێوە)ى كەسى دووەمى كۆ دەگرێتەوە.
5.	ى جێى (ئەو)ى كەسى سێیەمى تاك دەگرێتەوە.
6.	یان جێى (ئەوان)ى كەسى سێیەمى كۆ دەگرێتەوە.

ڕاڤەكردنى پەیڤەكان
              پەیڤ                                                   واتاكەى
تۆراوى	:	زیزبووى، سل بووى
لە خۆڕا	:	بەبێ هیچ هۆیەك
فەرامۆشت نەكەم	:	لەبیرت نەكەم، تە ژبیر نەكەم
ئادارو پادار	:	دارو پەردوو، كەرەستەى بیناسازى
دەربار	:	كۆشك‌و باڵاخانەى پاشا

 
جێناوى كەسى لكاو
- ب -
ژمارەیەك هەڤاڵ‌و دۆست چووین بۆ ڕاوەماسى، من یەكەم جارم بوو دەچووم بۆ ئەو جۆرە ڕاوە، هەڤالێكم پێى گوتم: تۆ مەلە دەزانیت؟ ئەو كەسەى مەلەكردن دەزانێت لەو جۆرە ڕاوەدا پەكى ناكەوێت، كە ماسى دەگرن، ئاگادارى خۆتان بن، چونكە ڕوبار ئاوى زۆرە. جارێكیان لەگەڵ دەستەیەك برادەرو هەڤاڵ لە ڕاوەماسیدا بەشداریمكرد، ئەوان هەموو ساڵێك دەهاتن بۆ ئەو شوێنەى ئێستا ئێوە بۆى دەچن، هەمووشیان مەلەوانى چاك بوون بەتایبەتى ئاراسى هەڤاڵم كە باسكەمەلەى چاك دەكات، ئەو لەگەڵ هەڤاڵانى چوو بۆ ڕاوەكە، هیوام وایە ئێوەش لەو ڕاوەدا سەركەوتووبن.

خستنەڕوو:
لە خوێندنەوەى ئەم نووسینەدا، ئەوە تێدەگەین كە قسەكەر نەك بەتەنیا، بەڵكو لەگەڵ كۆمەڵێك هەڤاڵ‌و دۆست ڕاوە ماسییان دەكرد، كە جۆرە وەرزشێكى سود بەخشەو پێویستە بەپێى توانا بایەخى پێبدرێت‌و شێوازى ئەنجامدانى ڕێكبخرێت، لە ڕستەكاندا ژمارەیەك جێناو هەن، كە لەگەڵ ژمارەیەك كارى جۆراو جۆر بەكارهاتوون:
 
1.	لە ڕستەى (ژمارەیەك هەڤال‌و دۆست چووین بۆ ڕاوەماسى)
جێناوى لكاوى (ین) لەگەڵ كارى (چوو)ى ڕابردووى تێنەپەڕ بەكارهاتووەو جێى (ئێمە)ى كەسى یەكەمى كۆى گرتووەتەوە.
2.	لە ڕستەى (من یەكەم جارم بوو دەچووم بۆ ڕاوەماسى)، جێناوى كەسیى لكاوى (م) بۆ كەسى یەكەمى تاك بەكارهاتووەو خراوەتە سەر كارى ڕابردووى تێنەپەڕى (چوو).
3.	بەڵام ئەگەر سەرنجى ڕستەى پرسیارى، تۆ مەلە دەزانیت؟ بدەین، دەبینین، جێناوى كەسى لكاوى (یت) لەگەڵ كارى ڕانەبردووى تێپەڕى (دەزانیت) بەكارهاتووەو جێى كەسى دووەمى تاكى گرتووە.
4.	هەروا لە ڕستەى (ئەو كەسەى مەلەكردن دەزانێت لەو جۆرە ڕاوەدا پەكى ناكەوێت) دەبینین جێناوى كەسى (ێت) خراوەتە سەر هەردووكارى ڕانەبردووى تێپەڕى (دەزانێت)و (پەكى ناكەوێت)و جێى كەسى سێیەمى تاكى گرتووە.
5.	ئینجا لە سەرنجدانى ڕستەى (ئەوان هەموو ساڵێك دەهاتن بۆ ئەو شوێنەى ئێستا ئێوە بۆى دەچن).
دەبینین دووجار لەگەڵ دووكاردا جێناوى كەسى لكاوى (ن) بەكارهاتووە، جارێك لەگەڵ كارى ڕابردووى تێنەپەڕى (دەهاتن) جارێكیش لەگەڵ كارى ڕانەبردووى تێنەپەڕى (دەچن). لە جارى یەكەمدا (ن) لەگەڵ كارى (دەهاتن) وەكو جێناوێكى لكاو جێى كەسى سێیەمى كۆ دەگرێتەوە، كە (ئەوان)ن‌و لە جارى دووەمیشدا لەگەڵ كارى (دەچن) هەر ئەو جێناوە لكاوە شوێنى كەسى دووەمى كۆ دەگرێتەوە كە (ئێوە)ن.
6.	هەر بەم شێوەیە ئەگەر سەرنج بدەینە ڕستەى (هەمووشیان مەلەوانى چاك بوون، بەتایبەتى ئاراسى هەڤاڵم، كە باسكەمەلەى چاك دەكات، ئەو لەگەڵ هەڤاڵانى چوو بۆ ڕاوەكە).
دەبینین لەگەڵ كارى ڕانەبردووى تێپەڕى (دەكات)دا جێناوى كەسى لكاوى (ات) بەكارهاتووە كە جێى كەسى سێیەمى تاك دەگرێتەوە، واتە لێرەدا ئاماژە بەوە دەكەین كە هەندێ كارى ڕانەبردووى تێپەڕ، ئەوانەى لەو بەشەیان دا، كە دەكەوێتە پێش جێناوە لكاوەكان كۆتاییان بە بزوێنى، (ە، ۆ) دێت لەگەڵ كەسى سێیەمى تاك جێناوى لكاوى (ات) وەردەگرن، وەك: (دەخوات، دەكات، دەڕوات، دەبات)
كەچى دەبینین لە كارى (چوو) كە ڕابردووى تێنەپەڕە لەگەڵ كەسى سێیەمى تاكدا جێناوى لكاو دەرناكەوێت.










جێناوى كەسى سەربەخۆ	كۆمەڵەى یەكەم	كۆمەڵەى دووەم	كۆمەڵەى سێیەم
من	        م	        م	       م
ئێمە	       مان	       ین	      ین
تۆ	        ت                                  	      یت	      یت
ئێوە	       تان	      ن	      ن   
ئەو	       ى   	      Ø	(ێت  -  ات) 
ئەوان	      یان	       ن	       ن


دەستور:
كۆمەڵەى (دووەم) لە جێناوە لكاوەكان وەك كۆمەڵەى (یەكەم) چالاك نین، بەڵام بەشێكى گرنگى ڕستە پێكدەهێنن. ئەم كۆمەڵە بریتییە لە:
1.	م : بۆ كەسى یەكەمى تاك.
2.	ین : بۆ كەسى یەكەمى كۆ.
3.	یت: بۆ كەسى دووەمى تاك.
4.	ن : بۆ كەسى دووەمى كۆ.
5.	(Ø): بۆ كەسى سێیەمى تاكە.
6.	ن : بۆ كەسى سێیەمى كۆ.

كۆمەڵەى(سێیەم) لە جێناوە لكاوەكان، لەگەڵ كارى ڕانەبردووى تێپەڕو تێنەپەڕ بەكاردێت، كە ئەم جێناوانە دەگرێتەوە:
1.	م : بۆ كەسى یەكەمى تاك.
2.	ین : بۆ كەسى یەكەمى كۆ.
3.	یت: بۆ كەسى دووەمى تاك.
4.	ن : بۆ كەسى دووەمى كۆ.
5.	(ات – ێت): بۆ كەسى سێیەمى تاك.
6.	ن : بۆ كەسى سێیەمى كۆ.


 
جێناوى كەسیى لكاو
- پ -
                          (ئـ)
1.	ئەز شەڤێ دى ل سەربانى نڤستم.
2.	ئەم هاڤینێ ل سەربانا دنڤین.
3.	تو ڕێزمانا كوردى دخوینى.
4.	هوین ڕابوون‌و كەلا زۆرداریێ هەرفاند.
5.	ئەو گەلەك نامان بۆ هەڤاڵێن خۆ دنڤیسى(دنڤیسیە).
6.	ئەو دوهى هاتنە ڤێرێ.

         (ب)
1.	تە ئەز دیتم
2.	من تو دیتى.
3.	ئەوى ئەو دیت.
4.	تە ئەم دیتین.
5.	من هوین دیتن.
6.	ئەوى ئەو دیتن.
 
خستنەڕوو:
ئەگەر سەرنج بدەینە ڕستەكان دەبینین، لە كۆمەڵە ڕستەى (ئـ)دا ئەو جێناوە كەسییە سەربەخۆیانەى كە بەكارهاتوون، وەك: (ئەز، ئەم... هتد) هەموویان ئەركى (بكەر)دەبینن‌و هەریەكەیان جێناوێكى كەسیى لكاوى لەگەڵدا بەكارهاتووە، كە بەكارەكەوە نووساوە‌و هەمان ئەرك دەبینێت.
ئەوەتا لە ڕستەى یەكەمدا جێناوى كەسیى لكاوى (م) بەكارى ڕابردووى تێنەپەڕى (نڤست)ەوە نووساوەو شوێنى (ئەز)ى بكەرى لە ڕستەدا گرتووە، كە كەسى یەكەمى تاكە.
لە ڕستەى دووەمیشدا جێناوى (ین) بەكارى ڕانەبردووى تێنەپەڕى (دنڤین)ەوە نووساوەو شوێنى (ئەم)ى بكەرى گرتووە، كە بۆ كەسى یەكەمى كۆیە. 
لە ڕستەى سێیەمدا جێناوى كەسیى لكاوى (ى) بەكارى ڕانەبردووى تێپەڕى (دخوینى)یەوە نووساوەو جێى (تۆ)ى بكەرى گرتووە، بۆ كەسى دووەمى تاك. 
لە ڕستەى چوارەمدا جێناوى كەسیى لكاوى (ن) خراوەتە سەر كارى ڕابردووى تێنەپەڕى (ڕابوو)، جێى (هوین)ى جێناوى كەسیى سەربەخۆى گرتۆتەوە كە بۆ كەسى دووەمى كۆیە.
لە ڕستەى پێنجەمدا جێناوى (ى) خراوەتە سەر كارى ڕانەبردووى تێپەڕى (دنڤیسى)و شوێنى (ئەو)ى كەسى سێیەمى تاك دەگرێتەوە، كە بكەرە لە هەندێ باریشدا لە جیاتى(ى) جێناوى (ە) وەردەگرێت‌و بە كارەكەوە دەلكێت، وەكو لە ڕستەكەدا دیارەو نووسراوە (دنڤیسە).
لە ڕستەى شەشەمدا جێناوى كەسیى لكاوى (ن) لەگەڵ كارى ڕابردووى تێنەپەڕى (هات) بەكارهاتووەو لە ئەركى (بكەر) دایەو جێى كەسى سێیەمى كۆ دەگرێتەوە.
لە كۆمەڵە ڕستەى (ب) دوو كۆمەڵە جێناوى كەسیى سەربەخۆ بەكارهاتووە. جێناوەكانى كۆمەڵەى یەكەمیان لە ئەركى (بكەر) دان‌و ئەوانەى كۆمەڵەى دووەم خۆیان‌و جێناوە كەسییە لكاوەكانى سەر بەوان لە ئەركى (بەركاردان)‌و ئەو جێناوە لكاوانەش هەر ئەوانەى پێشووترن.
لە ڕستەى (تە ئەز دیتم)دا، جێناوى كەسیى سەربەخۆى (تە) لە ئەركى (بكەر) دایەو جێناوى كەسیى سەربەخۆى (ئەز) لە ئەركى بەركاردایەو جێناوە كەسییە (لكاو)ەكە بەكارى (دیت)ى ڕابردووى تێپەڕەوە نووساوەو ئەویش لە ئەركى (بەركار)دایە.
هەر بە هەمان شێوە لە ڕستەكانى تریش یەك لەدواى یەك جێناوە كەسییە لكاوەكانى (ى، ین، ن، ن) لە ئەركى (بەركار)دا بەكارهاتوون.

دەستور:
ئەو جێناوە كەسییە لكاوانەى كە لەشێوە زارى كرمانجى ژووروودا بەكاردێن، هەر ئەوانەن كە كۆمەڵەى دووەمى جێناوە كەسییە لكاوەكانى شێوە زارى كوردى كرمانجى خواروو بەكاریان دەهێنێت، لەگەڵ كەمێك جیاوازى لەشێوەى هەندێكیان، لەم شێوە زارەدا بە زۆرى جێناوە كەسییە سەربەخۆكان لە ڕستەدا ناودەبرێن.
ئەو جێناوە كەسییە لكاوانەش لە (دوو ئەرك)دا بەكاردێن:
1.	لەگەڵ كارى ڕابردووى تێنەپەڕو ڕانەبردووى تێپەڕو تێنەپەڕ كە ئەركى (بكەر) دەبینن، وەك نمونەكانى بەشى(ئـ). 
2.	لەگەڵ كارى ڕابردووى تێپەڕ لەم بارەشدا ئەركى (بەركار) دەبینن، وەكو نمونەكانى بەشى (ب).

ژمارە	كەس	جێناوى لكاو
تـاك	یەكەم
دووەم
سێیەم	م
ى
ى، ە
كــۆ	یەكەم
دووەم
سێیەم	ن (ین)
ن
ن

ڕاهێنانى (1)
ئەم كارانە لەگەڵ جێناوە كەسییە لكاوەكانى كۆمەڵەى (پ) بەكاربێنە:
(هات، گرت)

 
ڕاهێنانى (2)
ئەم جێناوە كەسییە سەربەخۆیانە بە جێناوى كەسیى لكاو بگۆرە، وەك نمونەى (ب):
ئـ- تۆ (هاتن) بۆ قوتابخانە.
ب- هاتیت بۆ قوتابخانە.
1.	من (چوون) بۆ دهۆك.
2.	ئێمە (خواردن) خوارد.
3.	ئێوە هەموو ڕۆژێك (جل شتن).
4.	تۆ چیرۆكەكە (خوێندنەوە).
5.	ئەوان هەمیشە بە ڕۆژ (نووستن).

ڕاهێنانى (3)
وەڵامى ڕاست هەڵبژێرە:
(تان)جێناوى لكاوە بۆ كەسى:(یەكەمى تاك، دووەمى كۆ، سێیەمى تاك)
(یت)جێناوى لكاوە بۆ كەسى:(دووەمى كۆ، سێیەمى تاك، دووەمى تاك)
(ین)جێناوى لكاوە بۆ كەسى:(یەكەمى كۆ، دووەمى كۆ، سێیەمى كۆ)
(یان)جێناوى لكاوە بۆ كەسى:(دووەمى كۆ، یەكەمى كۆ، سێیەمى كۆ)
(ن)جێناوى لكاوە بۆ كەسى:(دووەمى تاك، یەكەمى كۆ، سێیەمى كۆ)
(ێت)جێناوى لكاوە بۆ كەسى:(دووەمى تاك، سێیەمى تاك، سێیەمى كۆ)


ڕاهێنانى (4)
ئەم ڕستەیەى خوارەوە بگۆڕە، لەگەڵ گۆڕینى جێناوە كەسییە لكاوەكان بۆ:
1.	كەسى یەكەمى كۆ.
2.	كەسى دووەمى تاك.
3.	كەسى سێیەمى كۆ.
4.	كەسى دووەمى كۆ.
( من زۆر بەخێرایى بارى ژیانم دەگۆڕم )

ڕاهێنانى (5)
ئەم ڕستانە بۆ ئەو جێناوانەى بەرامبەریان بگۆڕە:
1.	ئەو دەیەوێت كوردستان لە ڕووى پیشەسازییەوە پێش بخات. (ئێمە)
2.	تۆ گەلێك شتى سەیرو بە كەڵكت داهێناوە. (ئێوە)
3.	زۆرم پێخۆشە بێیت بۆ لام. (ئەوان)
4.	دوێنێ چاوم بە هاوڕێكەم كەوت. (تۆ)

ڕاهێنانى (6)
ئەم ڕستانە شلۆڤەبكە:
1.	ئەوان سێو دەخۆن.
2.	من دەستێ وى گرت.
3.	تە ئەز بردم.