


ڕەگــــــــــــی كار
(1)
        چاوگ                قەدی چاوگ          ڕەگی كار
        كێڵان                     كێڵا                  كێڵ
        كوتان                    كوتا                  كوت
        پیڤان                     پیڤا                   پیڤ
        كڕین                     كڕی                  كڕ
        مردن                     مرد                  مر
       خوێندن                   خوێند                خوێن
        ڕەڤین                    ڕەڤی                 ڕەڤ
        گرتن                     گرت                  گر
       دانیشتن                 دانیشت                دانیش
        چوون                   چوو                   چـ
        بوون                    بوو                    ب

خستنەڕوو:
	ئـ . پێشتر زانیمان، كە چاوگ كردەوەیەك پیشاندەدات و كردەوەكە نادرێتە پاڵ كەسێك یا شتێك، هەروەها كاتی تێدانییە، چاوگەكان بە پیتی پێش (ن)ی چاوگ دەناسرێن‌و دەكرێن بە پێنج جۆر لە رووی نیشانەوە چاوگی (ئەلفی، یائی، دالی، تائی، واوی)*. واتە چاوگ بە یەكێك لەم نیشانانە (ان، ین، دن، تن، وون) كۆتایی دێت‌و بە هەر یەكێكیان دەوترێت نیشانەی چاوگ. بە پیتی (ن)ە كەش دەگوترێت (نوونی چاوگ) وەكو لە ستوونی یەكەمدا خراوەتە ڕوو. (كێڵان، كوتان، پیڤان، كڕین، مردن، خوێندن، ڕەڤین، گرتن، دانیشتن، چوون، بوون).

	ب. ئەگەر سەیری وشەكانی ستوونی دووەم بكەین (كێڵا، كوتا، پیڤا، كڕی، مرد، خوێند، ڕەڤی، گرت، دانیشت، چوو، بوو).
دەبینین هەموویان لە چاوگەكانی ستوونی یەكەم وەرگیراون، بە لابردنی نونی چاوگ دروستكراون، بە ئەمانە دەگوترێت (قەد) یان (كاری ڕابردووی نزیك)، كە دەبێتە بنچینەی دروستكردنی هەموو جۆرەكانی تری كاری ڕابردوو، كە لەمەودوا دەیان خوێنین.

	پ. ئەگەر سەیری وشەكانی ستوونی سێیەم بكەین (كێڵ، كوت، پیڤ، كڕ، مر، خوێن، ڕەڤ ، گر، دانیش، چـ ، ب) دەبینین هەموویان لە چاوگەكانی ستوونی یەكەم وەرگیراون‌و پێیان دەگوترێت (ڕەگی كار) ، بەشی هەرە زۆری (ڕەگی كار) بە تەنیا بەكار نایەت‌و مانای تەواو نابەخشێت، بەڵام دەبێتە سەرچاوە بۆ دروستكردنی كاری (ڕانەبردوو، داخوازی)و گەلێك وشەی تر.







دەستور: 

ئـ : ڕەگی كار: 	ئەو بەشەیە، كە لە چاوگ وەردەگیرێت‌و واتای چاوگ هەڵدەگرێت و بەشی هەرە زۆری ڕەگی كار بە تەنیا بەكار نایەت‌و واتای تەواو نابەخشێت، بەڵام دەبێتە سەرچاوە بۆ دروستكردنی كاری (ڕانەبردوو، داخوازی)و گەلێك وشەی تر لە زمانەكەمان.

ب: بۆ دۆزینەوەی رەگی كار كارەكە دەكەینە رانەبردوو دوای لابردنی (دە،  جێناوی لكاو) ئەوەی دەمێنێتەوە پێیدەگوترێت رەگی كار
نووسین          دەنووسم ( دە + نووس + م ) 











