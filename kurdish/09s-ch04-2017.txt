

بەكارهێنانی چاوگ وەك ناو
ئـ/
1. نووسینەكەم هێناوە.
2. نووسینەكانم كۆكردەوە.
3. ئاخافتنا باش دلێ‌ مرۆڤی خۆش دكەت.
4. نووسینی هێمنم خوێندوەتەوە.
5. هاتنا وان بۆ كارگەهێ‌ گەلەك باش بوو.

ب/
1. نڤستن بۆ نەخۆشی دەرمانە.
2. سوتان بە ئازارە.
3. خوێندن كۆمەڵ پێشدەخات.
4. خۆزی كوشتن ل وەلاتێ‌ مە نەمابا.
5. خوێندنم تەواوكردووە.
6. مە خوارن كڕییە.
7. هەر بە تێكۆشان دەگەینە ئامانج.
8. كوردستان هەر ب زانینێ‌ پێش دكەڤیت.
9. بەرهەمی ڕاپەڕین دیارە.
10. كاری قوتابی خوێندنە.
11. هەڵبژاردنەكە ئەنجامدرا.
 

خستنەڕوو:
	لەمەوبەر بۆمان ئاشكرابوو، كە چاوگ وەكو ناوێك لەناو ڕستەدا بەكاردێت، چونكە تایبەتییەكانی ناو وەردەگرێت‌و هەموو ئەركەكانی ناو لەڕستەدا دەبینێت.
 
	ئـ- تایبەتییەكانی ناو وەردەگرێت كە ئەمانەن: چاوگ وەكو ناو دەتوانرێت بكرێت بە ناسراو بە هۆی نیشانەی ناسراو (ەكە). هەروەها دەتوانرێت بكرێت بە كۆی ناسراو بەهۆی نیشانەی كۆ (ان) كە دەخرێتە دوای نیشانەی ناسراوی (ەكە). هەروەها دەتوانرێت تەواو بكرێت بە (ناو، جێناو، هاوەڵناوی چۆنی). بۆ دەرخستنی ئەم ڕاستییانە ئەگەر سەیری ڕستەكانی بەشی (ئـ) بكەین دەبینین:

1. لەڕستەی یەكەمدا وشەی (نووسینەكە) چاوگێكی ناسراوە بەهۆی نیشانەی ناسراوی (ەكە) بووە بە ناسراو.
2. لە ڕستەی دووەمدا وشەی (نووسینەكان) چاوگێكی كۆی ناسراوە بەهۆی نیشانەی كۆ (ان) كە  خراوەتە دوای نیشانەی ناسراوی (ەكە).
3. لەڕستەی سێیەمدا وشەی (ئاخافتن) چاوگەو بە هاوەڵناوی چۆنی (باش)، دیارخراوە.
4. لەڕستەی چوارەمدا وشەی (نووسین) چاوگەو بە ناوی (هێمن) دیارخراوە.
5. لەڕستەی پێنجەمدا وشەی (هاتن) چاوگەو بە جێناوی كەسیی سەربەخۆ (وان) دیارخراوە.


	ب- چاوگ ئەركەكانی ناو دەبینێت لە ڕستەدا، ئەگەر سەیری ڕستەكانی بەشی (ب) بكەین، دەبینین هەر چاوگێك ئەركێكی بینیوە، كە بەم شێوەیەی خوارەوەیە:
	لەڕستەی یەكەم‌و دووەمدا چاوگی (نڤستن، سووتان) هەر یەكەیان نیهادە لە ڕستەی خۆیاندا، چونكە هەواڵێك یان سیفەتێك دراوەتە پاڵ هەر یەكێكیان، لەڕستەی سێیەم‌و چوارەمدا چاوگی (خوێندن، كوشتن) بكەرن، چونكە هەر یەكەیان كارێكی دراوەتە پاڵ.
لەڕستەی پێنجەم‌و شەشەمدا چاوگی (خوێندن، خوارن) بەركارن، چونكە هەر یەكەیان مانای كاری تەواو كردووەو كاریگەرێتی كاریشی كەوتۆتە سەر. 
لە ڕستەی حەوتەم‌و هەشتەمدا چاوگی (تێكۆشان، زانین) تەواوكەری بە یاریدەن. 
لە ڕستەی نۆیەمدا چاوگی (ڕاپەڕین) ئەركی دیارخەری ناوی (بەرهەم)ی بینیوە. 
لە ڕستەی دەیەمدا چاوگی خوێندن ئەركی تەواوكردنی كاری ناتەواوی (ە)ی بینیوە. 
لە ڕستەی یازدەمدا چاوگی (هەڵبژاردن) ئەركی جێگری بكەری بینیوە.
 لە ئەنجامدا ئەوەمان بۆ دەركەوت كە چاوگ تایبەتییەكان‌و ئەركەكانی ناو لەڕستەدا وەردەگرێت‌و جێ‌ بەجێی دەكات، لەبەر ئەوە چاوگ وەك ناوە.

 دەستور: 
چاوگ لە ڕستەدا وەك ناوێك بەكاردێت، چونكە:
ئـ- 
تایبەتییەكانی ناو وەردەگرێت، دەتوانرێت بكرێت بە (تاكی ناسراو، كۆی ناسراو، دیارخراو بێت بەناو یان بەجێناو یان بە هاوەڵناوی چۆنی).
ب-
 ئەركەكانی ناو دەبینێت، دەبێت بە (نیهاد، بكەر، بەركار، تەواوكەری بەیاریدە، دیارخەری ناو، تەواوكەری كاری ناتەواو، جێگری بكەر) لەڕستەدا.
ڕاهێنان (1)
وەڵامی ڕاست بۆ وشە هێل بەژێرهاتووەكان هەڵبژێرە.
1. بژاركردن بۆ كشتوكاڵ بە سودە. 
  (نیهاد/ بكەر/ تەواوكەری بەیاریده/ بەركار)
2. هێنان بردنەوەی دەوێت.
   (بكەر/ بەركار/ دیارخەر/ نیهاد)
3. ب ئاڤاكرنا گوندان ژێر خانا ئابوری ڤەدژیتەوە.
(بەركار/ تەواوكەرىكارىناتەواو/ تەواوكەرىبەیاریده/ جێگری بكەر)
4. بریا خوێندنم تەواو كردبایە.
   (بكەر/ بەركار/ دیارخەر/ تەواوكەری بەیاریدە)
5. كارگەی چنین كوتاڵ دروستدەكات.
   (بەركار/ دیارخەر/ دیارخراو/ نیهاد)
6. ئەڤە كەنگی نڤیسینە؟
  (نیهاد/ تەواوكەری كاری ناتەواو/ بەركار/ بكەر)
ڕاهێنان (2)
	چاوگی (یارمەتیدان) لەڕستەدا بەكاربهێنە بەمەرجێك هەموو ئەركەكان ببینێت.
ڕاهێنان (3)
	لەڕستەی (ڕاپەڕین ئێمەی گەیاندە سەركەوتن)
1- وشەی (ڕاپەڕین) چییە؟ چۆن دروست كراوە؟ ئەركی چییە؟
2-  وشەی (ئێمە) شی بكەوە.
‌3- وشەی (سەركەوتن) چییە؟ چ جۆرێكە؟ ئەركی چییە؟
4- (ی) لە دوای وشەی (ئێمە) چییە؟ ئەركی چییە؟
‌5- وشەی (ڕاپەڕین) لە ڕستەیەكی تردا ببێتە بەركار.
‌6- وشەی (سەركەوتن) بكە بە كۆی ناسراوو لەڕستەیەكی تردا ببێتە نیهاد.
ڕاهێنان (4)
	ئەم ڕستانەی خوارەوە شیبكەوە:
1. ئەنجامی هەڵبژاردنەكەیان ڕاگەیاند.
2. خوێندن چاوی مرۆڤ دەكاتەوە.
   



