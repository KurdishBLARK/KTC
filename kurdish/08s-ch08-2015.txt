
(وانەى هەشتەم)
هاوەڵناوى چۆنییەتى

1.	مرۆڤى باش سەردەكەوێت.
2.	ترێى ڕەش بكڕە.
3.	ماسیى گەورە لە ڕوبارەكەدا هەیە.
4.	شیرین نازدارە.
5.	خانووەكە كۆن بوو.
6.	مرۆڤى نیشتمانپەروەر سەرفراز دەبێت.
7.	ئێوەى زیرەك بە ئامانج دەگەن.
8.	گۆتنا خۆش بهارا دلانە.
9.	باشترین چیرۆكم خوێندەوە.

خستنەڕوو:
ئەگەر سەرنج بدەینە ڕستەكان، دەبینین ئەو وشانەى هێلیان بە ژێردا كێشراوە، وەك {باش، ڕەش، گەورە، نازدار، كۆن، نیشتمانپەروەر، سەرفراز، زیرەك، خۆش} هەموویان هاوەڵناوى چۆنین، چونكە هەر یەكەیان وەسفى ناوێك یا جێناوێكى كردووە، واتە بووە بە دیارخەرى ناوەكە یان جێناوەكە، یاخود بووەتە تەواوكەرى كارى ناتەواو، وەكو:
1.	لە ڕستەى یەكەمدا هاوەڵناوى چۆنییەتى (باش) وەسفى ناوى (مرۆڤ)ى كردووەو بووەتە دیارخەرى ناوی (مرۆڨ).
2.	لە ڕستەى دووەمدا هاوەڵناوى چۆنییەتى (ڕەش) وەسفى ناوى (ترێ)ى كردووەو بووەتە دیارخەرى ناوى ترێ.
3.	لە ڕستەى سێیەمدا هاوەڵناوى چۆنییەتى (گەورە) وەسفى ناوى (ماسى)ى كردووەو بووەتە دیارخەرى ناوى (ماسى).
4.	لە ڕستەى چوارەمدا هاوەڵناوى چۆنییەتى (نازدار) بووەتە تەواوكەرى كارى ناتەواو.
5.	لە ڕستەى پێنجەمدا هاوەڵناوى چۆنییەتى (كۆن) بووەتە تەواوكەرى كارى ناتەواوى (بوو). 
6.	لە ڕستەى شەشەمدا هاوەڵناوى چۆنییەتى (نیشتمانپەروەر) وەسفى ناوى (مرۆڤ )ى كردووەو بووەتە دیارخەرى ناوەكە. هەروەها هاوەڵناوى چۆنییەتى (سەرفراز) بووەتە تەواوكەرى كارى ناتەواوى (دەبێت). 
7.	لە ڕستەى حەوتەمدا هاوەڵناوى چۆنییەتى (زیرەك) وەسفى جێناوى (ئێوە)ى كردووەو بووەتە دیارخەرى جێناوى (ئێوە).
8.	لە ڕستەى هەشتەمدا هاوەڵناوى چۆنییەتى (خۆش) وەسفى چاوگى  (گۆتن)ى كردووەو بووەتە دیارخەرى چاوگەكە.
9.	لە ڕستەى نۆیەمدا هاوەڵناوى چۆنییەتى (باشترین) وەسفى جێناوى (چیرۆكى)ى كردووەو بووەتە دیارخەرى.

 
دەستور:
هاوەڵناوى چۆنییەتى: ئەو هاوەڵناوەیە كە لە ڕستەدا وەسفى ناوێك یا جێناوێك دەكات‌و دەبێتە دیارخەرى ناوەكە یا جێناوەكە، یاخود دەبێتە تەواوكەرى كارى ناتەواو.
 ئەگەر ببێتە دیارخەرى ناو بە دوو شێوە دەبێت:
1.	لە شێوە زارى كرمانجى خواروو (ى-ە) بەكاردەهێنرێ.
2.	لە شێوە زارى كرمانجى ژوورووو بەم شێوەیە:

ئـ- ئەگەر ناوەكە نێرى تاك بوو (ێ) بەكار دەهێنرێ.
ب- ئەگەر ناوكە مێى تاك بوو (ا) بەكار دەهێنرێ.
پ- ئەگەر ناوەكە كۆ بوو نێر یا مێ {ێت- ێد- ێن} بەكاردەهێنرێ.
ئامرازى دانە پال دەخرێتە نێوانیان ئەگەر هاوەڵناوى چۆنییەتى لە دواى ناوەكە یا جێناوەكە بێت. بەڵام ئەگەر هاوەڵناوى چۆنییەتى كەوتە پێش ناوەكە ئامرازى دانە پاڵى  پێویست نییە. 
هاوەڵناو ئەگەر بكەوێتە پێش ناو پێویستى بە ئامرازى پەیوەندى نییە.

 
ڕاهێنانى (1)
لەم ڕستانەى خوارەوەدا هەر هاوەڵناوێكى چۆنییەتى هەیە دەریبهێنەو ئەركەكەى دیاربكە.
1.	پێ لە تەختەى چروك مەنێ.
2.	مە چاڤێن بەلەك دیتن.
3.	هەنار میوەیەكێ خۆشە.
4.	یارمەتیى مرۆڤى هەژار بدەن.
5.	پرچا بەفرینێ زەرە.
6.	ڕێزى مرۆڤى مەزن بگرن.
7.	شێركۆ كوڕەكى ئازایە.
8.	چیایێن كوردستانێ بلندن.
9.	ئێوەى تێكۆشەر سەردەكەون.

ڕاهێنانى (2)
شەش ڕستە بهێنەرەوە، كە هاوەڵناوى چۆنییەتى تێدا بێت.

سێیانیان دیارخەرى ناو بن، دووانیان دیارخەرى جێناو بن، یەكێكیان تەواوكەرى كارى ناتەواو بێت.

 
ڕاهێنانى (3)
وەڵامى ڕاست هەڵبژێرە: 
1.	دارستانێكى چڕ لە نزیك دێیەكەمان هەیە. (هاوەڵناوى چۆنى، ناو ، جێناو)
2.	جوان پیشانگاكەى ڕازاندەوە.(جێناوە، هاوەڵناوى چۆنییە، ناوە)
3.	ماسى گەورە لە تاڤگەدا ناگیرێ.(ناوە، هاوەڵناوى چۆنییە، جێناوە)
4.	ئێوە هیواى دواڕۆژن. ( هاوەڵناوى چۆنییە، ناوە، جێناوە)
5.	ڕاگرتنى پاكوخاوێنیى شار ئەركێكى نیشتمانییە. (ناوە، هاوەڵناوى چۆنییە، جێناوە)




ڕاهێنانى (4)
ئەم ڕستانەى خوارەوە شلۆڤەبكە:
1.	دراوى سپى بۆ ڕۆژى ڕەشە.
2.	سێوى باش بكڕە.
3.	دەستمالا نەسرینێ جوانە.
 