
(وانەى پێنجەم)
ناوى بچوككراو


ناو	پاشگر	ناوى بچوككراو
كەپر، بزن	ۆكە	كەپرۆكە، بزنۆكە
گۆزە، دیزە	ڵە	گۆزەڵە، دیزەڵە
كیژ، چنگ	ۆڵە	كیژۆڵە، چنگۆڵە
ئاسك، كرم	ۆڵ	ئاسكۆڵ، كرمۆڵ
كار	یلە	كاریلە
بەرخ، مێشك	ۆڵە	بەرخۆڵە، مێشكۆڵە
مێش، دان	وولە	مێشوولە، دانوولە
داس، جام	ولكە	داسولكە، جامولكە
باخ، دەریا	چە	باخچە، دەریاچە
ڕێ، پێ، گوێ	چكە	ڕێچكە، پێچكە، گوێچكە.
منداڵ	ۆچكە	منداڵۆچكە.
كوڕ، كچ	ك	كوڕك، كچك
گرد	ۆلكە	گردۆلكە
گوند، مەنجەڵ	ۆك	گوندۆك، مەنجەڵۆك
زەلام، كەنگر، ڕویبار	ۆشك	زەلامۆشك، كەنگرۆشك، ڕوویبارۆشك
برا	لە	برالە
جام	یلكە	جامیلكە
 

خستنەڕوو:
زۆرجار ناوى گشتى یان تایبەتى، لەكاتى ئاخافتن‌و نووسیندا، لەشێوەى ناوى بچوككراودا بەكار دەهێنرێن، لەبەر:
1.	یان خۆیان ناوى بچوكن.
2.	یان لەبەر نازو خۆشەویستى.
3.	یان بۆ شكاندنیان‌و كەمكردنەوەى نرخیان.
ئەم ناوانەى كە بمانەوێت لە گەورەكانیان جودایان بكەینەوە، بەهۆى یەكێك لەو پاشگرانەى كە بەكارمان هێناون، بچوكیان دەكەینەوە.
ئەو پاشگرانەى كە ئەم ناوە گشتییانە بچوكدەكەنەوە، بریتین لەم پیتانەى كە لە پەیڤى (چكۆڵە)دا دەبینرێن (چ، ك، ۆ، ڵ، ە).
بۆ بچوككردنەوەى ناوێك، پیتێك یان زیاترى ئەو وشەیە لەگەڵ بزوێنێكدا، كە بگونجێت لەگەڵیدا، بەكاردەهێنین، جار جاریش بزوێنەكان بەپێى پەیڤە تازەكە دەگۆڕین، ئەم بچوككردنەوەش، دەستورو بنەمایێكى تایبەتى لە ناوە تایبەتییەكاندا نییە ، بۆیە پێویست بە باسكردنى ناكات.
هەندێ جار پیتى ( چ ) دەبێتە ( ژ ) وەك لە وشەى (مژە - موژە) كە لە بنەڕەتدا (مووچە)یە، واتە مووى بچوك.

 
دەستور:
ناوى بچوككراو، ناوێكە كە بچوكى، وردیى شتێك ڕادەگەنێت وەك: 1- ناوی گشتی بەهۆى ئەم پاشگرانە بچوك دەكرێنەوە (ۆكە، ڵە، ۆڵە، ۆڵ، یلە، ۆلە، ولە، ولكە، چە، چكە، ۆچكە، ك، ۆلكە، ۆشك، لە، یلكە)، مەرجیش نییە هەموو ناوێكى گشتى بچوك بكرێتەوە.
2- بۆ ناوى تایبەتی هیچ دەستوور و بنەمایێكى جێگیر نییە، كە پێى بچوك بكرێتەوە، ئەم بچوككردنەوەیە بەپێى ناوچەو شێوە زمان دەگۆرێت.

ڕاهێنانى (1)
 وەڵامى ڕاست هەڵبژێرە:
خانوو   : (خانووەكە، خانووچكە، خانوولكە)
جام     : (جامێك،  جامە،  جامولكە)
باخ      : (باخچە، باخەكە، باخۆك)
ئاسك   : (ئاسكێك، ئاسكۆڵ، ئاسكیلە)
كەپر    : ( كەپرەك، كەپرۆلە، كەپرۆكە)
قالى     : ( قالیچە، قالییەك، قالیلكە)
نازدار   : (نازناز، نازێ، ناز)
مەحمود: (حەمە، حەمەد، خولە)

ڕاهێنانى (2)
ئەم پاشگرانە بۆ بچوككردنەوەى ناوى گشتى بەكاردێن، بۆ هەر یەكەیان دوو ناوى گشتى بهێنەو پێیان بچوك بكەرەوە:
(چە، ۆلكە، ۆكە، ۆڵە)
