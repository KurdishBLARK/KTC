
 جێناوی نادیار 

ئەم ڕستانە بخوێنەوە:
1- هەموو لە تاقیكردنەوەكە دەرچوون.
2- گشت ئامادەبوون.
3- ئەز فلان ناس دكەم.
4- كابرا لە كارەكەیدا سەرنەكەوت.
5- هیچم لە یاد نەكردووە.
6- من تشتەك ژ بیر نەكریە.
7- كەس دڤێرێ‌ ڕا نەچوویە باژێڕی.
8- ئازادی چ نەخاریە.
9- وانەكم لێكەوتووە.

خستنەڕوو:

لەمەوپێش زانیومانە، كە جێناو لە جیاتی ناوێك بەكاردێت لە ڕستەدا، ئینجا ئەگەر سەیری ڕستەكانی سەرەوە بكەین، دەبینین لە هەر ڕستەیەكدا جێناوێكی نادیار هەیە، كە لە جیاتی ناوی مرۆڤێك، گیانلەبەرێك یان شتێكی تر بەكارهێنراوەو بەشێوەیەكی ئاشكرای ئەو ناوە دیارینەكراوە، كە بەم شێوەی خوارەوەیە .
1- لە ڕستەی یەكەمدا پەیڤی (هەموو) جێناوی نادیارە، چونكە لە بڕی چەند ناوێك بەكارهاتووە و بە ئاشكرایی ئەو ناوانە دیارینەكراون لە ڕووی پێكهێنانییەوە سادەیە، چونكە لە یەك وشەی واتادار پێكهاتووە.

2- لە ڕستەی دووەمدا وشەی (گشت) جێناوی نادیارە، چونكە لە بڕی كۆمەڵە ناوێك بەكارهاتووە ، كە بە ئاشكرای ئەم ناوانە دیارینەكراون.

3- لە ڕستەی سێیەمدا پەیڤی (فڵان) جێناوی نادیارە، چونكە لە بڕی ناوی مرۆڤێك بەكارهاتووە، كە بە ئاشكرای ئەو ناوە دیارینەكراوە.

4- لە ڕستەی چوارەمدا وشەی (كابرا) جێناوی نادیارە، چونكە لە بڕی ناوی ئادەمیزادێك بەكارهاتووە ، كە بە ئاشكرایی ئەو ناوە دیارینەكراوە.

5- لە ڕستەی پێنجەمدا وشەی (هیچ )جێناوی نادیارە، چونكە لە بڕی ناوی شتێك بەكارهاتووە، كە بە ئاشكرایی ئەو ناوە دیارینەكراوە ،
6- لە ڕستەی شەشەمدا وشەی (تشتەك) جێناوی نادیارە، چونكە لە بڕی ناوی شتێك بەكارهاتووە، كە بە ئاشكرای ئەو ناوە دیارینەكراوە.

7- لە ڕستەی حەوتەمدا وشەی (كەس) جێناوی نادیارە چونكە لە بڕی ناوی مرۆڤێك بەكارهاتووە، كە بە ئاشكرای ئەو ناوە دیاری نەكراوە.
8- لە ڕستەی هەشتەمدا پەیڤی (چ) جێناوی نادیارە، چونگە لە بڕی ناوی شتێك بەكارهاتووە ، كە بە ئاشكرایی ئەو ناوە دیارینەكراوە.


9- لە ڕستەی نۆیەمدا پەیڤی (وانەك)جێناوی نادیارە چونكە لە بڕی ناوی شتێك بەكارهاتووە ، كە بە ئاشكرای ئەو ناوە دیارینەكراوە.
دەستور:
  
جێناوی نادیار ئەو وشەیە، كە لە بڕی ناوی مرۆڤێك یان گیانلەبەرێك یان هەر شتێكی تر بەكاردەهێنرێت، كە  ناوەكە بە ئاشكرای دیار نییە  كێیە یان چییە؟ وەكو (هەموو، گشت، فلان، فیسار، كابرا، هین، هیچ، چ، تو، وانەك، هەرامە، كەس، تشت، هەندێك، هەندەك، خڕ، زۆر، گەلێك، هەمییا، هەمێی، یەكێك، هەمی، تەڤ، گەلەك، هند، هندە، ئەودی). 
