
بەشى ڕێنووس

نووسینى كوردى بە پیتى لاتینى


پێشەكییەكى مێژوویى: ((كوردەكان بەر لە هاتنى ئایینى ئیسلام خاوەنى ئەلفبێیەكى تایبەتى خۆیان بوون‌و بە قسەى زاناى بەناوبانگى كورد مامۆستا (بلەچ شێركۆ) كورد پێش هاتنى ئیسلام لە چەپەوە بۆ ڕاست‌و بە ئەلفبێیەكى سەربەخۆى خۆیان زمانەكەى خۆیانیان دەنووسى، بەڵام لە دواى ئەوەى ئایینى ئیسلام لەناو كورد بڵاوبۆوە، كورد وازی لەو ئەلفبێیە تایبەتییەى خۆیان هێناو كەوتنە سەر نووسین بە پیتى عەرەبى، زۆر لە مێژوو نووسان لەو باوەڕەدان، كە كوردەكان بە 2800 ساڵ پێش زایین خاوەنى ئەلفبێى تایبەتى خۆیان بوون، بەڵام دواى موسڵمان بوونیان وازیان لە نووسین بە زمانەكەى خۆیان هێناو پەنایان بردە بەر زمانەكانى: عەرەبى‌و فارسى‌و توركییەوە، بەتایبەتى زمانى عەرەبى، كە زمانى قورئانى پیرۆزو دوو زمانەكەى تریش زمانى دەسەڵات بوون، بەڵام لەگەڵ ئەمەشدا لەولاو لەملادا كورد جاروبار نووسینى ئەدەبى‌و ئایینى ‌و تەنانەت زمانەوانیشیان بە كوردى بەڵام بە ئەلفبێى عەرەبى نووسیوە، باشترین نمونەش هۆنراوەكانى بابەتایەرى هەمەدانى‌و عەلى حەریرى‌و فەقێى تەیران‌و بێسارانى‌و ئەوانى تر بوون.
زۆر لە ڕۆژهەڵاتناسەكان لەبارەى زمان‌و نووسینى كوردییەوە شتیان نووسیوە، قەشە (گارزۆنى)  ئیتاڵیایى لە ڕێزى پێشەوەى ئەوانەوە دێت، ئەو قەشەیە لە ساڵى (1787)ز كتێبێكى لەبارەى ئەلفبێى كوردییەوە لە چاپ دا، لەپاش ئەویش چەند ڕۆژهەڵاتناسێكى تر كارى لەم جۆرەیان كردووە، وەكو (ئۆگست ژاپا) كە فەرهەنگێكى كوردى- فەرەنسى بە خەتى فارسى لە ساڵى(1879)ز چاپكرد.
گرنگترین كارى ئەم بوارە كتێبەكەى (یوسف زیائەدین) بوو كە لە (1892)ز نووسراوە، پێش ئەویش مەلا مەحمودى بایەزیدى لە ساڵانى (1858- 1859) ئەلفبێیەكى بە پیتى عەرەبى بۆ نووسینى زمانى كوردى دانا، لەو نووسراوەدا مەلا مەحموود هەوڵیداوە شێوەى هەندێك پیت دروست بكات كە لە عەرەبیدا نین، وەك:( پ، چ، گ، ڤ، ژ... هتد).
یەكەم پەرتوكى ئەلفبێ لە ساڵى (1909)ز لە ئەستانبۆڵ دەرچووە بەناوى (ئەلفباى كرمانجى). هەر لەم بوارەدا كۆمەڵەى (هێڤى) كە لەساڵى (1912)ز لە ئەستانبۆڵ دامەزرا، ڕۆلێكى گرنگى هەبووە لە پێشخستنى ئەلفبێى كوردى بە پیتى عەرەبى، ئەو كۆمەڵە دوو گۆڤارى بەناوەكانى (ڕۆژى كورد)و (هەتاوى كورد) دەرچوواند، هەر لەسەر لاپەڕەكانى ئەم دوو گۆڤارەدا بانگەشەكرا كە ئەلفبێى كوردى لە پیتى عەرەبى بگۆڕدرێت بۆ پیتى لاتینى. 
لە كوردستاندا، سەرەتا ڕۆشنبیرە كوردەكان ئەوەندەى گرنگییان بە كێشە سیاسییەكان دەدا، ئەوەندە بەلاى پرسى ئەلفبێى كوردییەوە نەدەچوون، بەڵام ئینگلیزەكان لە ساڵانى بیستى سەدەى بیست هانى ڕۆشنبیرانیان دا، تا ئاوڕێك لە پرسى ڕۆشنبیرى كوردى بدەنەوە، لەساڵى (1918)ز مێجەرسۆن ڕۆژنامەى (تێگەیشتنى ڕاستى) لە بەغدا دەركرد، كە ڕۆڵێكى كاریگەرى هەبوو لە پێشخستنى زمان‌و نووسینى كوردى، دواى ساڵى (1925)ز چەند ڕۆژنامەو گۆڤارێك دەرچوون، كە گرنگیان بە ئەلفبێى كوردى دەداو ڕوناكبیرى وەك تۆفیق وەهبى‌و ئیسماعیل حەقى شاوێس، تیایاندا دەنووسى.
هەر لەم بوارەدا، بیرۆكەى گۆڕینى پیتە عەرەبییەكان بە پیتە لاتینییەكان لەناو كورد پەیدابوو، كۆمەڵەى هێڤى هەر لە ساڵى)1913(دا ڕۆلێكى سەرەكى لەم مەسەلەیەدا دەگێڕا، هەروەها مێجەرسۆنى ئینگلیزیش هەر لەو ساڵەدا واتە لە) 1913( دا نامیلكەیەكى لەبارەى ئەلفبێى كوردى‌و هەندێ مەسەلەى ڕێزمانى دانا. 
دواجار هەوڵەكانى میر جەلادەت بەدرخان سەریان گرت‌و ئەو زانایە ئەلفبێیەكى لاتینى دانا كە لەگەڵ دەنگەكانى زمانى كوردیدا بگونجێت‌و لە ساڵى 1932دا بڵاوى كردەوەو پاشان ژمارەكانى گۆڤارى (هاوار)ى لە دیمەشق پێ  چاپكرد. میر جەلادەت تا مرد هەر لەم بوارەدا كاریدەكرد.
 
ئەلفبێى كوردى بە پیتى لاتینى:
پیتەكانى ئەلفبێى كوردى بە پیتى لاتینى دەكرێن بە دوو كۆمەڵ:
ئـ- كۆمەڵەى یەكەم پیتە بزوێنەكانن، كە ژمارەیان (8) هەشت پیتە.

ز	پیتە لاتینییەكان	پیتى عەرەبى	ناوى پیتەكە	نمونە
1	a- A	ا	ئا	Aw, - mar- Agir
2	e- E	تـە (ە)	ئە	Pel- Ew- Derman
3	u- U	و	ئویى كورت	Kurd- Gul
4	û- Û	وو	ئویى درێژ	Dûr- Sûr
5	o- O	ۆ	      ئۆ	Do- Zor
6	î- Î	ى	ئیى كورت	Yarî- Sîr
7	ê- Ê	ێ	      ئێ	Hêlke – Ême
8	i- I	بزرۆكە	بزرۆكە	Dil- Bizin

ب- كۆمەڵەى دووەم پیتە نەبزوێنەكانن كە ژمارەیان (28) پیتە:
ز	پیتە لاتینییەكان	پیتى عەرەبى	ناوى پیتەكە	نمونە
1	b- B	ب	بێ	Baran- Kebab
2	p- P	پ	پێ	Par- Pepule
3	t- T	ت	تێ	To- Pertuk
4	c- C	ج	جێ	Tac- Cacim
5	ç- Ç	چ	چێ	Çaw- Çêí
6	ĥ- Ĥ	ح	حێ	Ĥewt- Ĥelwa
7	x- X	خ	خێ	Xew- Xurma
8	d- D	د	دێ	Dar- dest
9	r- R	ر	ڕێ	Beraz- Ker
10	ŕ- Ŕ	ڕ	ڕێى قەڵەو	Ŕûbar- Ŕeng
11	z- Z	ز 	زێ	Zê- Zeng
12	j- J	ژ	ژێ	Jin- Jeng
13	s- S	س	سێ	Sêw- Mast
14	ş- Ş	ش	شێ	Şêr- Şew 
15	E'lî, A‌ dil, u'mer, le‌lî, ni‌met        دەخرێتە سەر نەبزوێنەكە ع عەین,
16	 
غ	غێ	 ardan-  em

17	f- F	ف	فێ	Kef- Fênik
18	v- V	ڤ	ڤێ	Mirov- Çav
19	q- Q	ق	قێ	Qaz- Boq
20	k- K	ك	كێ	Kew- Pak
21	g- G	گ	گێ	Gurg- Deng
22	l- L	ل	لێ	Mil- mel
23	ĺ- Ĺ	لأ	ڵێ	Maĺ- Diĺ
24	m- M	م	مێ	Dem- Masî
25	n- N	ن	نێ	Nok- min
26	h- H	هـ	هێ	Hewir- Hîwa
27	w- W	و	ئوى نەبزوێن	Wane- Aw
28	y- Y	ئى	ئى نەبزوێن	Yarî- heyv
ڕاهێنانى (1)
ئەم پەیڤانە بە پیتى لاتینى بنووسە:
(چیا، كوردستان، چەم، جوانى، ڕۆژگار، ئازادى، گۆران، هەندرێن، دهۆك، زاخۆ، سەردان، دیارى، وێنە، یانە، سەركەوت)

ڕاهێنانى (2)
ئەم ڕستانە بە پیتى لاتینى بنووسەوە.
1.	زستانى كوردستان زۆر ساردە.
2.	ئازادى كوڕێ وى ل زانكۆیا دهۆكى دخوینیت.
3.	مەلایێ جزیرى هۆزانڤانەكێ بناڤ ‌و دەنگە.
4.	سلێمانى پایتەختى ڕۆشنبیرى كوردستانە.
5.	كەركوك بەشێكە لە هەرێمى كوردستان.

ڕاهێنانى (3)
ئەم پارچە نووسینە لە ئەلفبێى عەرەبى بگۆڕە بۆ سەر ئەلفبێى لاتینى:
(لە پاش ڕاپەڕینى بەهارى 1991 هەرێمى كوردستان گۆڕانێكى زۆرى بەخۆوە دیتووە، ئەڤ هەرێمە لە پێنج پارێزگا پێكدێت، هەولێرو سلێمانى‌و  كەركوك‌و دهۆك و هەڵەبجە، چەند قەزایێكى دیكەش هەن كە بەشێكن لەم هەرێمە وەك خانەقین‌و شەنگارو بەدرە، كۆمەڵى كوردەوارى لە گەلێك لایەنەوە پێشكەوتووە، لەبەر ئەوە پێویستە ئەزموونى دیموكراتى كوردستان بپارێزین).
ڕاهێنانى (4)
ئەم هۆنراوەیە لە ئەلفبێى لاتینییەوە بگۆڕە بۆ سەر ئەلفبێى عەرەبى:
Pêşmerge

ŕeng û dengê azadiyê
Xeml û Xweşîya  çelingiyê 
Bazê çiya û zinaran
Kulîlka deşt û zozanan
Ŕonîya berbangan
Sorîya asoyan 
Pêşmerge me
Çavkanî û lehîya azadîme
Dadikevim ji Çiya û geliyan
Digeŕim li deşt û newalan
Gund û bajar warên minin
Azadî û serxwebûn armanca minin

		(Serdar Ŕoşan)

تێبینى: مامۆستا دەتوانێت نمونەى زیاتر لەم بارەیەوە بە قوتابییان بدات.

 
 بەشى ئەدەب


1.	قانیع
2.	جگەرخوێن
3.	بەختیار زێوەر
4.	سەلام
5.	ئەحمەد موختار جاف
6.	ئەحمەدێ نالبەند
7.	عەبدولواحید نورى
8.	ئیبراهیم ئەحمەد (بلە)



 
                             قانیع
                     (1898-1965)ز
قانیع ناوى موحەمەدە كوڕى شێخ عەبدولقادرى شێخ سەعیدى دۆڵاشى مەریوانە. لە پازدەى ئەیلولى ساڵى (1898)ز لە گوندى ڕیشێن لە دایك بووە، قانیع لە تەمەنى چل ڕۆژى دابوو باوكى كۆچى دواییكردووە، لە تەمەنى دوو ساڵان دایكیشى كۆچى دوایى كردووە، قانیع هەر لە منداڵییەوە تووشى دەربەدەرى بووە، هەر لەو كاتەوە تێكەڵ بە ئێش‌و ئازارو برسییەتى نەتەوەكەى بووە. بەهۆى خزمێكییەوە دەچێتە حوجرەى مزگەوت‌و دەست بە خوێندن دەكا. بەناو دێهاتەكانى مەریواندا بۆ خوێندن گەڕاوە، پاشان كەوتە گەڕان بە شارەكانى كوردستان بۆ خوێندن وەك: (سەقزو بانەو سابڵاخ‌و بۆكان‌و شنۆ‌و كۆیەو هەولێرو كەركوك‌و سولەیمانى‌و هەڵەبجەو پێنجوێن‌و سنەو بیارە)و چەند جێگایەكى تر گەڕاوە.
ناسراوییەكى تەواوى لەگەڵ بنەماڵە ئایینییەكانى كوردستاندا هەبووە. بەتایبەتى لەگەڵ (شێخ مەحمودى نەمر). هەروەها لە خزمەت مەلاى گەورەدا لە كۆیە خوێندوویەتى. بەهەر جۆرێك بێت خوێندنى مەلایەتى تەواو كردووە. لە كۆمارى مەهاباد كاربەدەستى پەروەردەكردن بووە. تا خۆى لە ژیاندا بوو دیوانەكانى (گوڵاڵەى مەریوان، باخچەى كوردستان، چوار باخى پێنجوێن، شاخى هەورامان، دەشتى گەرمیان)ى بڵاوكراوەتەوە. لە 7/5/1965ز دا لە گوندى (لەنگەدێ) لە ناوچەى شلێر كۆچى دواییكردووەو هەر لەوێ نێژراوە. پاش مردنیشى لە ساڵى (1970)ز (پاش مەرگەى قانیع) بڵاوكراوەتەوە.
لە ساڵى (1974)ز بەشێك لە شیعرەكانى بڵاوكراوەتەوە بەناوى (نامەى قانیع). هەروەها لە ساڵى (1979) شیعرەكانى بڵاوكراوەتەوە بە ناوى (دیوانى قانیع).
قانیع لە سەرەتادا بە فارسى هۆنراوەى نووسیوە، چونكە زمانى فارسى لەو سەردەمەدا باوبووە، لە پاش هەستكردنى بە بیرى كوردایەتى پیرۆز دەستیكردووە بە هۆنراوە گوتن بەزمانى پاكى كوردى، قانیع بە شاعیرى وریایى لادێى كورد بەناوبانگە، شیعرەكانى خۆماڵى‌و ڕەوانن، لەسەرەتاى هەڵگیرساندنى شەڕى دووەمى جیهان قانیع تێكەڵ بە ڕێبازى ئەدەبیى شۆڕشگێڕانە بووە. هۆنراوەكانى لە ڕووى مەبەستەوە سێ بابەتى گرتووەتەوە (دڵدارى، كۆمەڵایەتى، نیشتمانپەروەرى). قانیع لە سەرەتاى ساڵى (1963)ز بەهۆى بارى ئاڵۆزى ناوچەكەوە لەگەڵ دانیشتوانى چەند دێیەكدا كۆچدەكەن‌و دەچنە ئەو بەرى سنوورەوە. هەر ئەو شەوە دەیگرن‌و دەیبەن بۆ بەندیخانەى (قەجەر) لە تاران‌و ماوەیەك لە بەندیخانەدا دەیهێڵنەوە، لە كاتى  ئەو بەندییەدا نەخۆشییەكەى زۆرى بۆ دێنێ‌و هیوا بڕاوى ژیان دەبێت‌و بەم جۆرە باسى بەندیخانەكەى دەكات:


ئاخرین ماڵى ژیانم كونجى بەندیخانەیە
ئەم كەلەبچە مەرهەمى زامى دڵى دێوانەیە
زۆر دەمێكە چاوەڕوانى زڕزڕەى زنجیر ئەكەم
سەیرى ئەم زنجیرە كەن وەك زێوەرى شاهانەیە
بووكى ئازادیم ئەوێ، خوێنم خەنەس بۆ دەست‌و پێ
ئەڵقە ئەڵقەى پێوەنم وەك پڵپڵەو لەرزانەیە
گەرچى دوژمن وا ئەزانێ من بەدیلى لاڵ ئەبم
باش بزانێ كونجى زیندانم قوتابى خانەیە
گرتن‌و لێدان‌و كوشتن عاملى ئازادییە
تۆپ‌و شەستیرو كەلەبچە لام وەكو ئەفسانەیە
بیرى ئازادیم لە زیندانا فراوانتر ئەبێ
قوڕ بەسەر ئەو دوژمنە هیواى بە بەندیخانەیە
گەر بە ئازادى نەژیم مردن خەڵاتە بۆ لەشم
نۆكەرى‌و سەردانەواندن كارى نامەردانەیە
چاوەڕوانى شۆڕشێكم عالەمێ ڕزگار بكا
میللەتم بۆ ئەو مەبەستە كردەوەى شێرانەیە
چەكى شۆڕشگێڕى من نووسین‌و بیرو باوەڕە
ڕاپەڕینە، هەڵمەتە پڕ نەعرەتەى كوردانەیە
"قانیع"م ئەمڕۆ لە زیندانا بە ئازادى ئەژیم
سەد هەزار لەحنەت لەوەى وا نۆكەرى بێگانەیە

(سێ دێر لە سەرەتاوە بۆ ئەزبەركردنە) 
ڕاڤەكردنى پەیڤەكان

كونجى بەندیخانەیە	:	سوچێكى تاریك لە بەندیخانە
زێوەرى شاهانەیە	:	ئارایش‌و ڕازاندنەوەى مەلیكانەیە.
خەنەس	:	خەنەیە
پێوەنم	:	پێوەندم، كۆت‌و زنجیرێكە دەخرێتە پێى مرۆڤ
پڵپڵە	:	پارچە زێڕ یا زیوى بچووك كە بەخشڵێكەوە بەندكرابێ.
لەرزانە	:	جۆرە خشڵ‌و زێڕێكە بۆ سەرى ژن.
سابڵاخ	:	مەهاباد

 
                           جگەرخوێن
                       (1903-1984)ز
ناڤێ وى (شێخ موس كوڕێ حەسەنى كوڕێ محەمەد)ە. لە ساڵى(1903) لە گوندى (حەسار) كە دەكەوێتە ڕۆژئاواى باژێرى (حەسەنكێف) لە كوردستانى باكوور لەدایكبووە.
جگەرخوین خۆى دبێژیت:

سالا هەزارو نەهسەدو سێ ئەز هاتم دنیایێ
بناڤێ سوڵتان شێخ مووس ئەز چێ بوومە ژ دایێ
هەتا بووم سێزدە ساڵى لگوندێ مەى هەسارێ
ژینا خوە من بۆراند پاشى ژوێ مەدا ڕێ

جگەر خوین هێشتا بچووك بوو بابى دەمرێ، لەگەڵ دایك‌و خوشك‌و برایێن خۆ بەرەو شارى (ئاموودە) چوون، لەوێ دایكیشى دەمرێت. لە ساڵى(1917) دەچێتە بەر خوێندن‌و لە ساڵى (1932) تەواوى دەكات، ماوەیێك مەلایەتى كردەوە. دگەل كۆمەلەكا جوتیارێن كورد دچیتە پارچا دن یا جزیرێ لە سوریاو دوو گوندان ئاڤادكەن.
جگەر خوین پشكدارى لە شۆڕشى شێخ سەعیدى پیران كرییە، تێكشكاندنى شۆڕشەكە بە ئاواو شێوەیەكى دڕندانە كارێكى مەزنى كردە سەر هەستى نەتەوایەتى شێخ موس‌و برینێكى گەورەى لە دڵى ویدا پەیدا كرد، لەوڕا ناسناڤێ خۆ كردە (جگەرخوین). پاش ئەم كارەساتە هەموو شیعرى خۆى بۆ كوردستان تەرخانكرد.
خامەى خۆى كردبووە خەنجەر بۆ سینگێ دوژمن‌و زەنگ بۆ هوشیاركردنەوەى میللەت:
بەسە میللەت لتە شەرمە		هەتا كەنگى دخەو دابى؟
دبن دەستێن نەیاران دە		هــەژارو دیــل‌و كـــۆلابــى

پاش شۆڕشى 14ى تەموز 1958 دهێتە عیراق‌و ماوەیێك لە ئێزگەى كوردى كار دەكات، ماوەیەكیش لە زانكۆى بەغدا لە كۆلێژى ئاداب- بەشى كوردى- دەبێتە وانەبێژ.
زۆربەى هەڵبەستێن وى دەربارەى خەباتى نەتەوایەتى‌و خەباتى جوتیارى كوردە. هەر لەم ڕێگایە گەلێك گرتن‌و بەندیى‌و ئازارو ئەشكەنجەى دیوە. لە 22/10/1984 لە (ستۆكهۆڵم)ى پایتەختى سوید دڵى مەزنى ژ لێدانێ دەوەستیت‌و لە باژێرى (قامشلۆ) لە كوردستانى سوریا دهێتە ڤەشارتن.







بەرهەمەكانى:
1. هەڵبەست: أ- بریسك‌و پێتى   ب- سەورا ئازادى	  ج- كیمە ئەز
            د- ڕۆناك	   هـ- زەند ئاڤێستا    و- شەفەق   ز- هێڤى
2. چیرۆك: أ- جیم‌و گول پەرى  ب- ڕەشۆیێ دارى    ج- سالارو میدیا
3. زمان‌و ڕێزمان:
ئـ- گۆتنێن پێشیان	ب- ئاواو دەستورا زمانێ كوردى
پ- فەرهەنگا كوردى بەرگێ (1- 2)

4. چەندین بەرهەمى ترى نووسیبوو، پاش مردنى چاپكران وەك:
ئـ- ئاشتى (هەلبەست) 	ب- تاریخا كوردستان بەرگێ (1- 2)
ت- فۆلكلۆرى كوردى		پ- ژینە نیگەریا من
د - نڤیسارەك لەسەر دیباجا ئەحمەدێ خانى








نمونەیێك لە هۆنراوەكانى:
شام شەكرە، وەلات شیرنترە
(جگەرخوین)
وەڵاتێ من تویى بووكا جیهانى
هەمى باغ‌و بەهەشت‌و مێرگ‌و كانى
شەپال‌و شەنگ‌و شۆخ‌و نازو گەورى
گەلەك شیرین‌و ڕندو پڕ جوانى
سەرێ تاجا سەلاحەدینێ كوردى
ئەنى ڕۆژە دبرجا ئاسمانى
دوو بورهێن تە كڤانێ ڕۆستەمێ زال
دوو زولفێن تە ژتیرێن قەهرەمانى
ڕوویێ تە ئاگرێ زەردەشت‌و مەزدەك
ژتە هێستر شەرابا كامیرانى
دوو چاڤێن تە وەكى دەریایێ هورمز
كەپوو ئەلماسە كارێ مووش‌و وانى
دوو لێڤێن تە كتێبا حاجى قادر
زمانێ تە ژ بەندا شێخێ خانى
سەرو پا زەندو بازن تەڤ حەنینە
هەمى سۆرن ژ ڕەنگێ ئەرخەوانى
جگەر خوینە كوڕێ تە  هەر دنالى
ژبەر ژانا نەزانى‌و خەزانى.
**	**	**
لە سەرەتاوە سێ دێڕى بۆ ئەزبەركردنە

                                       ڕاڤەكردنى پەیڤەكان
ژینا خوە من بۆراند	:	ژیانم بەسەر برد
ئەز چێ بوومە ژدایێ	:	لەدایك بووم
پارچا دن یا جزیرێ	:	پارچە یا بەشەكەى ترى جزیرە
لەوڕا	:	لەبەر ئەوە، بۆیە، لەبەرهەندێ
ناسناڤ	:	نازناو.
ڤەشارتن	:	ناشتن
تەموز	:	تیرمەهـ
شەپال	:	جوان، ڕند
بووكا جیهانى	:	بووكى جیهانى
پڕ جوانى	:	زۆر جوانى
ئەنى	:	هەنیە، نێو چاوان
دوو بورهێن تە	:	دوو برۆى تۆ
كڤان	:	كەوان








                                 بەختیار زێوەر
(1908-1952)ز

ناوى ڕاستەقینەى (فایەق)ە كوڕى شاعیرى بەناوبانگى كورد زێوەرە، لە ساڵى (1908)ز لە شارى سولەیمانى لەدایكبووە. سەرەتا وەكو هەموو منداڵانى ئەو سەردەمە لە حوجرەى مزگەوتدا خوێندوویەتى، پاشان چووەتە قوتابخانەو پۆلى شەشەمى سەرەتایى تەواوكردووەو بووەتە فەرمانبەر.
 لە ساڵى(1946)ز كاتێ قوتابخانەى ناوەندى شەوان لە سولەیمانى كرایەوە، شاعیر بێ گوێدانە تەمەن‌و ئەركى ژیان‌و پلەى كۆمەڵایەتى‌و شاعیرانەى، بووە بە قوتابى‌و لە ساڵى (1948)ز پۆلى سێیەمى تەواوكردووە. هەر لەو ساڵەدا بەهۆى كۆچی دوایى باوكییەوە تەواو بە دەست نەخۆشییەكەیەوە، كە زووتر سەرەتاى دیار بوو، پەرێشان‌و سەرگەردانبووە، تا لە 31/12/1952ز كۆچى دوایى كردووەو لە گۆڕستانى گردى (جۆگا) لە سولەیمانى نێژراوە.
لە گەرمەى كێشەى سەختى ژیاندا خۆى ناو دەنێت (سەركەوتوو) لە كۆڕى نەخۆشى‌و زامدارى‌و كڵۆڵیدا بەر چاوى تاریك نابێت‌و هیواى نابڕێت، ئازار بەسەرچاوەى دروستبوونى ژیانى بەختیارو سەركەوتن دەزانێ، پاشان ناوى خۆى دەنێت (بەختیار).
    بەختیار زێوەر بە تەواوى پەیڕەوى زێوەرى باوكى كردووە، بەڵكو قوتابییەكى ژیرو پێشكەوتووى ئەوە لەپەیڕەوى زانستپەروەریدا. لەژێر باڵى ڕەشیى دواكەوتوویى‌و نەزانى‌و چەپۆكى داگیركەردا شاعیرى زانستپەروەر خوێندن‌و فێربوون‌و زانست بە چەكى ڕزگاربوون دادەنێت.
هۆنراوەكانى زیاتر نیشتمانپەروەرى‌و دڵدارین، لەگەڵ ئەوەشدا خاوەنى كۆمەڵێك سرودى جوان‌و بەناوبانگە، وەكو:
(چەند شیرینە لام، برایینە لەخەو هەستن، گۆیژە....)


گوڵى سەربەستى
گوڵێك شیرینتر لە خونچەى بەهار
نـازكتر، جوانتر، لە شەوبۆى نازدار
گـەشتر لە دیدەى وەنەوشەى نزار
گــوڵێـكە نـاوى گوڵى سـەربەسـتى
مـەردە ئەو گەلـەى بگاتە دەسـتى
**		**
گوڵى سەربەستى ئەى هێزى گیانم
ڕۆشــن كەرەوەى ڕێگەى ژیانـــــــم
تۆم نەبێ، من خۆم بە هیچ نازانم
تــۆم نەبێ هەرگیز ناحەسێمـــەوە
بــێ بـۆنى خۆشـت نابوژێمـــــــەوە
**		**
بـا تەنیا هەر تۆ شاگــوڵى مـن بــــى
سەرچاوەى سۆزى بـە كــوڵى من بى
تـۆ تاقە یــارى پڕ دڵــى من بــــــــى
شیعرت پیا هەڵدەم بە زوبانى خۆم
بڵێم دەمێكە بە دڵ شەیداى تــــۆم
(كۆپلەى یەكەم بۆ ئەزبەركردنە)

                      ڕاڤەكردنى پەیڤەكان
سەربەستى	:	ئازادى
شیرینتر	:	جوانتر
شەوبۆ	:	جۆرە گوڵێكە بە شەو بۆنى خۆشە
دیدە	:	چاو، چاڤ
وەنەوشە	:	جۆرە گوڵێكى دەشتییەو گوڵەكانى بچكۆڵەن
نزار	:	نسێ
مەرد	:	پیاوە (ئازایە)
ناحەسێمەوە	:	ئۆقرە ناگرم، ئارام ناگرم، پشوو نادەم
تاقە	:	تاكە، ئێك
شەیدا	:	گێرۆدە
هۆز	:	خێڵ- عەشیرەت
نابوژێمەوە	:	ناگەشبم، ناگەشێمەوە
یار	:	دۆست، هەڤاڵ، هاوڕێ



سەلام
(1892- 1959)ز

سەلام كوڕى شێخ ئەحمەدى عازەبانییە، لە ساڵى(1892)ز لە گوندى (عازەبان)ى ناوچەى وارماوەى سەر بە پارێزگاى هەڵەبجە لەدایكبووە. زۆر ئارەزووى لە خوێندن هەبووە، لە تەمەنى چوار ساڵیدا خراوەتە بەر خوێندن، قورئان‌و زمانى فارسى خوێندووە، لە تەمەنى شەش ساڵیدا باوكى كۆچى دواییكردووە. ئاگادارى ڕووداوەكانى یەكەم شۆڕشى (شێخ مەحمودى حەفید) لەساڵى(1919)ز بووە. 
 لە وەزیفەدا لە زۆر شوێن خزمەتیكردووە، وەك: وارماوە، هەڵەبجە، سلێمانى‌و تەنانەت بەسرەو بەغداو حیللەو هەندێ شوێنى تر. لە ساڵى(1928)ز لەگەڵ چەند لاوێك (كۆمەڵەى زەردەشت) یان دامەزراند. لە ساڵى(1930)ز دواى كارەساتى ڕۆژى ڕەشى (6)ى ئەیلول لەگەڵ چەند كەسێك دەچنە گوندى (پیران) لاى (شێخ مەحمود). هەروەها بەشدارى ڕووداوەكانى ساڵى(1931)ز كردووە بە فەرماندەى (شێخ مەحمود). لە(1954- 1955)ز خۆى خانەنشین كردووە.
لە پێشەكى دیوانەكەیدا، كە لە ساڵى(1958)ز لە بەغدا چاپكراوە، 
د. مارف خەزنەدار دەنووسێت‌و دەڵێت (سەلام زیاتر شاعیرێكى نیشتمان‌و نەتەوەیە، چونكە كاتى گەنجى سەلام، نەتەوەى كورد بە دەورێكى تایبەت تێدەپەڕێت). لە بابەت شیعرە دەروونییەكانی دەڵێت (خەیاڵێكى ڕوونى تێدایەو شعورێكى ڕاست دەردەخا، وەكو وشەكانى لە ناخى دەروونیا بێنە دەرەوە وایە).
یەك لە شاكارەكانى شێخ سەلام چوارینەكانى (خەیام)ە، كە لە فارسییەوە بۆ كوردى وەریگێڕاوە، كە بەڕاستى گیانى خەیامى لە وەرگێڕانەكەدا بە تەواوى پاراستووەو بە یەكێك لە باشترین وەرگێڕانەكانى دادەنرێت، سەلام لە ساڵى(1959)ز لە سلێمانى كۆچى دواییكردووەو لە گردى سەیوان نێژراوە.
ئەمەش نمونەیەكە لە هۆنراوەكانى:

وەتـەن چیـیـە؟
هەستە لە خەو ئەى لاوى كورد
تێبكۆشە بە دەست‌و برد
هاوار ئەكا دایكى وەتەن
وا گیان ئەدا، پیادا بگەن
خاك‌و گوڵ‌و گڵ‌و گیا
شاخ‌و چەم‌و چڵ‌و چیا
ڕەنگاو ڕەنگیى كەژى سیا
هاوار ئەكەن بە جیا جیا
وا مەزانە خاكى وەتەن
ئاو و گڵە دارو دەوەن
ئـــەم وەتەنە ئــــــــاو و گــڵــــــــــــــــــــــــــە
پشت‌و ئەژنۆ، جەرگ‌و دڵە
ئەجدادى تۆ شێرانى كورد
لە ڕێى وەتەن بە مەردى مرد
مردن، ڕزین بوون بەم خاكە
وەتەن دایك، وەتەن باوك، وەتەن كاكە.

(سێ دێر لە سەرەتاوە بۆ ئەزبەركردنە)

ڕاڤەكردنى پەیڤان

بە دەست‌و برد	:	بە گورج‌و گۆڵى
پیادا بگەن	:	پێى ڕابگەن، بگەهنێ
كەژ	:	چیا، شاخ
سیا	:	ڕەش
ئەژنۆ	:	چۆك

 
ئەحمەد موختار جاف
(1898-1935)ز

ئەحمەد موختار كوڕى وەسمان پاشاى گەورەى عەشیرەتى (جاف)ە. لە ساڵى (1898) لە شارى هەڵەبجە لە دایكبووە، دایكیشى (خانمى وەسمان پاشا) یەكێك بووە لە ژنە ناودارو هەڵكەوتووەكانى كورد، لە تەمەنى حەفت ساڵیدا دەخرێتە بەر خوێندن، لە ساڵانى (1919- 1924)ز قایمقامى قەزاى هەڵەبجە بووە، پاشان بووە ئەندامى پەرلەمانى عیراق.
ئەحمەد موختار دۆست‌و هەڤاڵى زۆربەى شاعیرو ڕۆشنبیرەكانى سەردەمى خۆى بووە، وەك:(بێكەس، گۆران، سەلام، عەبدولواحید نورى‌و زۆرى تر)، لە هۆنراوەكانیدا ڕێچكەى نیشتمانپەروەرى‌و ئەڤینى گرتووە. سەرەڕاى هۆنراوەش، چیرۆكێكى هەیە بەناوى (مەسەلەى ویژدان)، كە لەساڵى (1970)ز لە بەغدا چاپ‌و بڵاوكراوەتەوە، لە ڕۆژى (6)ى مانگى شوباتى ساڵى (1935)ز لەسەر ڕوبارى سیروان شەهیدكرا‌وەو چۆتە ڕیزى نەمرانەوە. 



 
نمونەیێك لە هۆنراوەكانى:
لە خەو هەڵسن درەنگە میللەتى كورد خەو زەرەرتانە
هەموو تاریخى عالەم شاهیدى فەزل‌و هونەرتانە
دەسا تێكۆشن ئەى قەومى نەجیبى بێكەس و مەزلووم
بە گورچى بیبڕن ئەو ڕێگە دوورە وا لە بەرتانە
بخوێنن چونكە خوێندن بۆ دیفاعى تیغى دوژمنتان
هەمــوو ئـــان‌و زەمــانێ عـــــەیــنى قـەلغان‌و ســوپـەرتانە
بە خۆڕایى لە دەستى بەرمەدەن ئەم خاكە مەحبوبە
كە تۆزى وەك جەواهیر سورمەو كوحلى بەسەرتانە
بەسەر خاكا ئەگەر نازیش بكەن حەقتانە كوردینە
تەماشاى سێبەرى ئەو شاخ‌و كێوە وا لەسەرتانە
بەبێ قەدرى بەسەریا ڕامەبوورن حورمەتى بگرن
گوڵاڵە سوورەى ئەم سەحرایە خوێناوى جگەرتانە
دەمێكە ئەم وڵاتە وا ئەسیرى پەنجەیى جەهلە
لە سایەى عیلمەوە ئەمڕۆ ئیتر نۆبەى زەفەرتانە
زوبانى حاڵى (ئەحمەد) هەر ئەڵێ وریابن ئەى میللەت
بــزانن بــەردى ئـەم شـاخـانــە ئەلمــــاس‌و گـەوهەرتــانــە



(سێ دێر بۆ ئەزبەركردنە)


                     ڕاڤەكردنى پەیڤەكان:
هەڵسن	:	هەستن، ڕابن
دەسا	:	دەى، زووكەن، خێراكەن
بە گورجى	:	بەخێرایى، بلەزى
تیغ	:	تیخ، كێرد، چەقوو
سورمەو كوحل	:	كل، جۆرە تۆزێكە چاوى پێ جوان دەكرێ
لە سایەى	:	لە سێبەرى
		













بەشى خوێندنەوە


1.	ئەحمەد شەوقى
2.	گەشتیارى، وەرزش‌و ڕۆشنبیرییە
3.	چیرۆكێكى فۆلكلۆرى كوردى
4.	ئاڵاى كوردستان
5.	نەورۆز
6.	ژیان چییە؟
7.	هەنگ بەخێو كردن
8.	دەستى ماندوو لەسەر سكى تێرە
9.	دایك



 
ئەحمەد شەوقى( ).
ئەگەر سەیرێكى مێژووى ئەدەبیاتى كوردى‌و عەرەبى‌و زمانەكانى دراوسێى كورد بكەین، دەبینین گەلێ شاعیرو نووسەرو فەیلەسوفى هەڵكەوتوو هەن، جگە لە زمانى دایك، بە زمانى یەكێك لەو گەلە موسلمانانەى دراوسێى شیعرو پەخشانی نووسیوە، یان بەیەكێك لەو زمانانە بەتایبەتى عەرەبى شیعرو پەخشانى نووسیوەو تۆمار كردووە، (ئەحمەد شەوقى) یەكێكە لەوانەى كە باسمان كردن.
شەوقى یەكێكە لە شاعیرە هەرە بەرزەكانى ئەدەبیاتى عەرەب‌و جێى شانازییانە، لە هەمان كاتدا بە یەكێك لە شاعیرە بەرزەكانى ڕۆژهەڵاتى ئیسلامى دەژمێرێ، شەوقى لە قاهیرە پایتەختى میسر لەدایكبووەو لەوێ پێگەیشتووەو خوێندنى سەرەتایى‌و ناوەندى لە میسر تەواوكردووە،  لە فەرەنسا حقوقى خوێندووە، بەڵام بەهۆى جەنگى یەكەم‌و دوورخستنەوەى بۆ (ئەندەلوس)و زرنگى‌و هەستى ناسكى‌و ڕەوشتى جوانى واى لێكردووە، كە هەست بەئێش‌و  ئازارو ناخۆشى بارى وڵاتەكەى بكات‌و وەكو شاعیرێكى نیشتمانپەروەر هەستى خۆى دەربڕێت، چ بە شیعرو چ بە پەخشان، لەبەر ئەوە دەبینین شەوقى هەروەكو (فیكتۆر هۆگۆ)ى شاعیرى فەرەنسى كە لە ئاوارەیى گەڕایەوە، هەست‌و ئارەزووى گەلى میسرى (ژێر دەستى ئیستعمار) لەناو دووتوێى وشە ڕەنگینەكانى شیعرو پەخشانەكانیدا دەردەبڕێت‌و داواى ڕزگاریى گەل‌و وڵاتى دەكرد، لە دەستى زۆردارى، شەوقى بە قەسیدەو پارچە شیعرە نیشتمانییەكانى دەریخست، كە دەست كەلاى كۆشكى پاشاكان نییەو شاعیرى گەلە. شەوقى هەروەكو گەلێ شاعیرو نووسەرى تر شاعیرى بەرزى ئینگلیز (شێكسپیر) كارى تێكردووە، ئەمەش لە داستانى (مصرع كلیوباترا)- لەناوبردنى كلیوباترا-دا بە تەواوى دەردەكەوێت. لە بەرهەمە هونەرییەكانى شەوقیدا گەلێ مەبەستى بەرزو باڵا دەربارەى ژیان‌و مرۆڤایەتى‌و سروشت‌و هەستى نەتەواویەتى بەدیدەكرێت. دیوانە گەورەكەى شەوقى پڕە لە پارچە شیعرى وا، كە پۆپەى شیعرى وریابوونەوەى سەدەى بیستەمە. جگە لەمانە شەوقى بە پێشەنگى كاروانى بوژاندنەوەى شیعر دەژمێررێ، سەرەڕاى ئەوەى كە لە نووسینى شانۆنامەدا دەستێكى باڵاى هەبووە، بەرهەمە بەنرخەكانى شەوقى ئەمانەن: (الشوقیات، مجنون لیلى، قمبیز، مصرع كلیوباترا، اسواق الژهب).
 
ئەمە نمونەیەكە لە شیعرەكانى ئەحمەد شەوقى كە كراوە بە كوردى:
(ئەو بولبولانەى كوندە پەپوو پەروەردەى كردن).
ئەڵێن (سلەیمان)( ) زمانى هەموو، مەلى ئەزانى
ئەكەوتە گفتوگۆ لە گەلیاندا، زۆر بە ئاسانى
كوندە پەپوو زۆر ڕیزى بوو لەلاى، پێی وت سلەیمان،
ئەم بولبولانەم بۆ پەروەردە كە بەدڵ‌و بە گیان
ڕۆژێك حەزى كرد بێن بۆ خزمەتى، بۆ چاوپێكەوتن
هاتنە بەردەمى، بەڕێز كە وەستان تێر سەیرى كردن
كزۆڵە دیاربوون، بێ تواناو تاقەت، بێ هێــــــزو لاواز
هەرچەندە هەوڵیان دا، لەگەڵ سلەیمان نەكەوتنە ڕاز
سلەیمان وتى ئەم بولبولانە، من ئاوام دەوێـــــــــــــن
هەرچى چۆنێك بێت، سەربڕینیشى بێ، هەر تیمار بكرێن
پەپوو سلەیمانكە( ) هاتە پێشەوە، ئازاو دەست‌و برد
عەرزى گەورەى خۆى- زۆر بەڕێزەوە- ئا بەم جۆرە كرد:
ئەم بولبولانەى كە دەیان بینى، كەڕو لالأ نەبوون، 
پەروەردەكەریان كوندە پەپوو بوو، بۆیە وا دەرچوون!!


ڕاڤەكردنى پەیڤەكان
 پەیڤ                       واتاكەى
هەڵكەوتوو	:	لێهاتوو
شانازى	:	 فەخر
دامودەستگا	:	دامەزراوەكانى میرى
ئاوارەیى	:	دووركەوتنەوە لە وڵات
دووتوێى	:	لەنێوان، بەین
پێشەنگ	:	ڕابەر، ڕێبەر
پۆپە	:	لوتكە

گفتوگـۆ:
1.	شەوقى شاعیرى گەلە ئایا، ڕاستە یان نا؟ بۆچى؟
2.	شەوقى لە پێشەكى دیوانى (الشوقیات)دا دەربارەى ڕەگەزى خۆى چى دەڵێت؟
3.	شەوقى لەژێر كاریگەرى كام شاعیرى ئینگلیزدا بووە؟
4.	ئایا شەوقى جگە لە شیعر، پەخشان‌و شانۆنامەى هەیە؟
5.	ناوى چەند شاعیرو نووسەرى تر بنووسە، كە كورد بوون، بەڵام بە زمانى كوردى بەرهەمیان نەنووسیوە.
6.	مەبەستى شاعیر لەم شیعرە چییە؟

 
گەشتیارى، وەرزش‌و ڕۆشنبیرییە

جاران هاتوچۆ زۆر ناخۆش‌و نالەبار بوو، مرۆڤ زۆر ئازارى دەچێشت‌و گەلێك ماندوو دەبوو. تا ئێستا هاتوچۆ لە هەندێك وڵاتى دواكەوتووى دوور لە شارستانییەوە، نەك هەر مایەى هیلاكى‌و كەنەفتییە، بەڵكو مەترسیشى تێدایەو مرۆڤ تووشى گەلێك گێچەڵ‌و كارەسات دەبێت.
بەڵام هاتوچۆى ئەمڕۆ وەك جاران نییە، بەڵكو گەشتیارى و خۆش ڕابواردنە. مرۆڤ بۆ ماوەیەك لە ئەرك‌و سەرقاڵى ڕۆژانە دوور دەكەوێتەوە، بۆ ئەوەى بایەكى باڵى خۆى بدات‌و بحەسێتەوە. ئینجا لەو سەرەوە بە گیانێكى نوێ‌و ئارەزوویەكى تەواوەوە، دێتەوە سەر كارو كاسبى خۆى. هەر لەبەر ئەمەیە، كە دەبینین ئەمڕۆ دەستكورت‌و كەمدەرامەتەكانی ئارەزووى گەشتیارى دەكەن.
ئەمڕۆ هەر كەسێك ئارەزووى گەشتیارى كرد، مەرج نییە دەوڵەمەندبێت، ئەوەتا دەستەیەك لاوى تازەپێگەیشتوو، پەیدابوون، گەشتەكەیان هەر ئەوەندەى تێدەچێت، كە لەماڵى خۆیاندا دەیخۆن‌و لایان وایە كە گەشتیارى هونەرێكى جوانە، سەیر دەكەیت لە وڵاتێكى وەكو نەمسا یان ئەڵمانیا، قوتابى بەپێ یان بە سوارى پایسكل، وڵاتان دەگەڕێت، مەگەر كاتێك سوارى فارگۆنى ژمارە سێ، یان چوارى شەمەندەفەر ببێت، كە پارەیەكى مۆڵى پێ بێت لە هەر شوێنێك شەوى لێداهات، دەست دەبات جانتاكەى دەكاتەوەو چادرە بچكۆلە قەدكراوەكەى دەردەهێنێت‌و هەڵیدەدات‌و لەژێریدا دەخەوێت، خۆ ئەگەر واى نەكرد، لە خانێكى بچووك یان لە كادانى ماڵە جوتیارێكدا ڕۆژ دەكاتەوە.
ئێستا باشم لەبیرە، كە یەكەم جارى خەوتنى ناو كادانم لە گەشتیارى، ئەو جارە بوو، كە چەند ساڵێك لەمەوبەر لەگەڵ دەستەیەك قوتابییان‌و دەرچووانى زانكۆكانى ئینگلترا چووین بۆ وڵاتانى ئەسكەندەنافیا، كادانێكى گەورەیان لە ناوەڕاستى كێڵگەیەكدا پیشان داین، كادانەكە لە تەختە دروستكرابوو كارەباشى تێدابوو، كە چووینە ناوەوە هەریەكەمان دەستمانكرد بە كاكۆكردنەوەو جێگا خۆشكردن، جێگاى خەوتنێكمان دروستكرد گەرموگوڕو خۆش، ئیتر بۆ خۆمان تا بەیانى لێى خەوتین، خەوێكى قووڵ. بەیانى كە لەخەوهەستاین لەخەو بۆمان دەركەوت، كە هەموومان خرپ خەومان لێ كەوتبوو كەسمان خەبەرمان نەبوو بۆوە، ئینجا كە لە كادانەكە هاتینە دەرەوە، دانیشتوانى ئەو شوێنە قسەى خۆشیان لەگەڵدا كردین‌و  ڕێزیان لێناین.
وەنەبێت لەو وڵاتانەدا، هەر كادان دەست كەوێت‌و ئیتر هیچى تر، بەڵكو گەلێك شوێنى تر بۆ حەسانەوەو خەوتن بە دەست دەكەوێت، وەك شوێنى ئەو قوتابییانەى كە هاوینان دەگەڕێنەوە ناو كەسوكارى خۆیان، یان وەك شوێنى كەشتیوانەكان، كە بە كەشتى دەڕۆن‌و شوێنەكانیان بەجێدەهێڵن‌و بە بەتاڵی دەمێننەوە. ئەمە جگە لەوەى لە دێهات‌و شارە بچكۆلەكانیشدا شوێنى خەوتن  چنگدەكەوێت.
ئەگەر گەشتیارێك ڕێى بكەوێتە یەكێك لەو شوێنانە، ژوورێكى خاڵى لە ماڵێكدا دەدۆزێتەوەو بە پارەیەكى كەم بەكرێ دەیگرێت.
گەشتیارى هەلێكە دەبێت لەكیس نەدرێت‌و هەر دەرفەتێكمان دەستكەوت، دەبێت بچین بۆ گەڕان‌و جیهان بینین. بەهۆى گەشتیارى فێرى زۆر شت دەبین، كاتێك گەشتیار سوود لە گەشت‌و گەڕان‌و هاتوچۆ وەردەگرێت، كە ڕۆشنبیرو وریا بێت، نەك وابزانێت، كە بە پارەى زۆرەوە دەتوانێت سوود وەربگرێت‌و فێرببێت.

ڕاڤەى پەیڤەكان
          پەیڤ                   واتاكەى  
كەنەفت	:	ماندوو
گێچەڵ	:	گرفت
كارەسات	:	 ڕووداوى ناخۆش
سەرقاڵ	:	پڕئیش
دەرفەت	:	دەلیڤە، فرسەت، بوار
گەشتیار	:	گەڕۆك
مۆڵ	:	زۆر
خان	:	شوێنى حەوانەوەى ئاژەڵ
خاڵى	:	بەتاڵ


گفتوگـۆ:
1.	بۆچى جاران هاتوچۆ ناخۆش بوو؟
2.	ئێستا بەهۆى چییەوە دەتوانین بە ئاسانى هاتوچۆ بكەین؟
3.	بۆ ئەوەى بتوانین هاتوچۆ بكەین‌و بچین بۆ گەشتیارى، ئایا مەرجە دەوڵەمەند بین؟
4.	چۆن لاوى تازەپێگەیشتوو، لە ئەوروپا دەتوانن بە پارەیەكى كەم بە ئارەزووى خۆیان بگەڕێن؟
5.	ئایا لەم وڵاتەى خۆتدا گەڕاویت؟ ئەگەر گەڕاویت لە گەڕانەكەتدا هەر خۆت بەتەنها بوویت یان لەگەڵ خەڵكى تردا بوویت؟
6.	ئایا دەتوانیت لەگەڵ هاوڕێكانتا بۆ چەند ڕۆژێك بە پارەیەكى كەم بۆ گەشت‌و گەڕان بۆ شوێنێكى نزیك بچیت؟
7.	ئەگەر تا ئێستا نەچوویت، ئایا دەتوانیت بەم نزیكانە بچیت؟
 
چیرۆكێكى فۆلكلۆرى كوردى
لە (شانۆى ناوماڵ) بە دەستكارییەوە( ).

پیاوێكى دەوڵەمەندو بە سامان نابووت بوو، هیچى نەما بەندەیەك نەبێت، ڕۆژێك بە بەندەكەى گوت: كوڕم ئێمە لەم شارە هیچمان بۆ ناكرێت، من دەناسن، ڕووم نایەت دەست لە كەس پان بكەمەوەو هەندێك ئیشیشم بۆ ناكرێت، هەتا ئەمڕۆ مەزن‌و ناسراو بووم. زەمین گەلێك فراوانە. با بچین بۆ وڵاتێكى دى بەڵكو خودا چارەسەرێكمان بكات.
ڕۆیشتن، لە وڵاتى خۆیان دوور كەوتنەوەو گەیشتنە شارێك، تەماشایان كرد، خەڵكى ئەو شارە كۆببوونەوە، تومەز پادشایان مردووە، پادشا بۆ خۆیان دادەنێن. ئادەتى ئەو گاڤەش ئۆسابوو، بازیان هەڵداوە، بەسەرى هەر كەسەوە نیشتبێتەوە ئەویان كردووە بە پادشا. بەندە ڕووى كردە خودانى‌و گوتى: ئەى گەورەى من، ئەگەر خودا كردى، ئەم بازە بەسەرى تۆوە نیشتەوە، تۆ لەگەڵ خەڵكى ئەم شارە چى دەكەیت؟ وتى:
-	كوڕم، ئەوە دوورە لەمن كە خودا بە دەردو مەینەتى دووچارى كردووم.
بەندە گووتى:
-	قوربان، ئەمە ئیشە، بەڵكو خودا كردى!
گوتى:
-	بەڕاستى خزمەتیان دەكەم. خودا چۆنى فەرمووە بەو جۆرە كردەوەیان لەگەڵ دەكەم. ئەى كۆیلە ئەگەر بەسەر تۆوە نیشتەوە چى دەكەیت؟ 
گوتى:
-	من شەل‌و كوێرم ناپارێزم، تێیان دەكەوم، سزایان دەدەم، یەكێك پیاوێك بكوژێت، دەیكوژمەوە. ئەوى شكاتى كردووە ئەویش دەكوژم، ئەوى شایەتى دا ئەویش دەكوژم، پیاوێك دزى بكات دەیكوژم، ماڵ دزراویش دەكوژم. ئەوەى شایەتیدا ئەویش دەكوژم. ڕاستیى چى خودا فەرموویەتى من وەسا لەگەڵ وان ناكەم.
گەورە گوتى:
-	جا ئەمە ئینسافە؟
كۆیلە گوتى:
-	جا خودا دەكات زۆرم لەكێ كردووە؟ یا گوێى لەم وتانە نییە؟
ڕۆیشتن، لە سوچێكەوە نزیك ئەو خەڵكە وەستان. بازیان هەڵدا، هات، گەڕا، زۆر بەسەر خەڵكەكەدا سووڕایەوە. هەتا كۆیلەى دۆزییەوە، بە سەرییەوە نیشتەوە. كە سەیریان كرد كۆیلەیەكى ڕەش، لچ شۆڕى ناشیرینى، ئێسك قورسە.
گوتیان:
-	باز خەڵەتى كردووە.
هەڵیان دایەوە، دووبارە بەسەرییەوە نیشتەوە، دیسان گووتیان:
-	باز خەڵەتى كردووە، چۆن ئەمە بۆ پادشایى دەست دەدات، جارى سێیەم هەڵیان دایەوە هەر بەسەر ئەوەوە نیشتەوە! ئیتر چارەیان نەما، كردیان بە پادشا. هەرایان بۆ دروست كردو چووە سەر تەختى پادشایى.
دەستى كرد بە ئیش، بەڵام چۆن؟ هەرچى وتبووى بەزیادەوە تەپڵى تۆپێنى پێكردن. كەسێك كەسێكى دەكوشت دەیكوشتەوە. خاوەن كوژراوو كێ ئاگادارى بوو دەیكوشت. یەكێك دزیى بكردایە بە ماڵ دزراوو بە شایەتەوە دەیكوشتن. گەیاندییە ڕادەیەك هیچ كەس بۆ هیچ شت نەیدەتوانى داد داوا بكات، یا دەنگى لێوە بێت. بە ڕۆژ ئەمە ئیشى بوو، بە شەو كاتێك دیوان چۆڵ دەبوو، دەبووەوە بە بەندەى گەورەكەى‌و دەكەوتە خزمەت‌و حورمەتى.
پیاوە ماقووڵ‌و تێگەیشتوانى شار كۆبوونەوە، گوتیان: ئێمە ئەم بەندە ڕەشەمان كرد بە پادشاى خۆمان، خۆ وا ئێمەى تەنگ كرد، چارمان چییەو چى بكەین؟ یەكێك لەوان گوتى: ئەمە پیاوێكى لە تەكدایە زۆرى حورمەت دەگرێت. با بچین تكا لەو پیاوە بكەین، تكامان بۆ بكات، بەڵكو وازمان لێ بهێنێت بەم دەردەمان نەبات. چوونە لاى گەورە‌و گوتیان:
-	قوربان تۆ دەزانیت، ئێمە خۆمان ئەم ڕەشەمان كرد بە پادشا بۆ ئەوە بوو كە خزمەتى ئێمە بكات، بەڵام ئەمە نازانین تۆ ئاگاداریت یان نا؟ هیچى نەهێشت، وا پیاوێك پیاوێك دەكوژێت، ئەم دیكوژێتەوە باشە، بەڵام باوكى كوژراوەكە بۆچ دەكوژێت؟ یا شایتەكان بۆچ؟ ئەوا دز دەكوژێت؟ ئەى ماڵ دزرا؟ یاخود شایەتەكانیش بۆچ دەكوژێت؟ تۆ لەلاى ئەو بەڕێزیت، تكاى لێ بكە بە عەدل‌و داد لەگەڵمان بجووڵێتەوە. گەورە پەیمانى پێدان، كە پێى بێژێت. شەو بەسەرداهات، دواى چۆڵ بوونى دیوان، كابراى پادشا بووەوە بە كۆیلە بەرامبەربە گەورەى وەستا.
گەورە گوتى:
-	ڕۆڵە تۆ بۆچ لە خودا شەرم ناكەیت. ئێمە لە برسێتیدا وڵاتى خۆمان چۆڵ كردو دەربەدەر بووین، ئێستا خودا كردووینى بە پادشا، بۆچى سوپاسى خودا ناكەیت؟ بۆچى وا لەم هۆزە دەكەیت كە لەپڕ پەلامارمان بدەن‌و بمانكوژن.
 كۆیلە گوتى:
-	گەورەم ڕۆژەكەت لەبیر نایەت لە قەراغ شار، من لەتۆم پرسى ئەگەر خودا تۆى كرد بە پادشا چى دەكەیت لەگەڵ ئەمانە، تۆ گوتت: خودا چى فەرمووە بەو جۆرە كردەوە لەگەڵ ئەوان دەكەم. من گوتم: خودا چى فەرمووە وایان لەگەڵ ناكەم، قەڵاچۆیان تێدەخەم، خودا ئاگاداربوو، ئەگەر شایانى عەدل‌و دادبوونایە خودا تۆى دەكرد بە پادشایان. بەڵام شایانى ئەمەن كە من لەگەڵ ئەوانى دەكەم، ئێستاش من لەم كردارە پەشیمان نابمەوە، هەتا ئەوان تۆبەیەكى بەڕاستى دەكەن. ئەگەر تۆبەیان كرد، خودا دڵى منیان بۆ نەرم دەكات، كە بە عەدل‌و داد، لەگەڵیان بجووڵێمەوە. ئەوان تۆبەیان كردو ئەمیش باش بوو.
	

                      ڕاڤەكردنى پەیڤەكان

ئێمە لەم شارە هیچمان پێ ناكرێت: مە ل ڤى باژێڕى نەشێن چ بكەین.
كۆم بوون	:	كۆبوونەوە، گردبوون، گردبوونەوە
یەكێك لەوان وتى	:	یەك ژوان گۆت
وازمان لێ بێنە	:	ژمە بگەڕێ، مەبەردە
پێى بێژێت	:	ببێژێتەوى، بەو بڵێت، پێى بڵێت
بمانكوژن	:	مەبكوژن
كردووینى	:	مەكرى یە
لە تەكیدایە	:	لە گەڵیدایە
بەندە	:	كۆیلە، عەبد
گەورە	:	مەزن
فراوان	:	فرە
بڕۆین	:	بچین، بمەشنین
خودا	:	خوا، یەزدان، بینایى چاوان
شار	:	باژێر
من دەناسن	:	م ناس دكەن
لەگەڵ وان	:	 لەگەڵ ئەواندا
نەختێ	:	كەمێك، پیچەك
چۆڵبوو	:	ڤاڵابوو، واڵابوو
خودان	:	خاوەن
دروستى كرد	:	چێ كر
ئێمە خۆمان	:	مە بۆ خۆ.
ڕۆلەم	:	كوڕم، كوڕى من
گاڤ	:	كات، وەخت
ئۆسا	:	ئۆسان، هۆسان، هۆسا، ئاوا
قەراغ شار	:	كەنار شار، ڕەخى باژێر
هۆز	:	گەل، میللەت.

گفتوگـۆ:
1.	بەم چیرۆكەدا چ پەندێكى كوردیت دێت بە بیردا؟ لە مامۆستایان، باوك یان برات بپرسە ئەم پەندەت تێبگەیەنن: (خودا كێو نەبینێت بەفرى تێناكات). یا ماناى ئەم ئایەتە پیرۆزەت بۆ ڕوون بكەنەوە: (لا یغیر الله ما بقوم حتى یغیروا ما بانفسهم).
2.	بە كورتى باسى سوودى ئەم چیرۆكە بكە.
3.	ماناى (فۆلكلۆر) لە مامۆستا بپرسە.
 
ئاڵاى كوردستان 
ئاڵا نیشانەى سەروەرى و شكۆمەندى و شانازی هەر وڵات و دەوڵەتێكە. ئەركى هەر هاووڵاتییەكە خزمەتى  ئاڵاى نیشتمانەكەى بكات، گەل و نەتەوەكان، هەمیشە لە هەوڵى بەرز ڕاگرتنیدان. ئاڵا بۆ نەتەوەیەكى بێ قەوارەى سیاسیى وەك كورد، ئامرازیكى كاریگەرە بۆ بزواندنى هەستى نەتەوایەتى و نیشتمانى.
ئاڵا، وەك هێمایەك یان نیشانەیەك دەوڵەت بەرزى دەكاتەوە بۆ ئەوەى لە دەوڵەتەكانى دیكەى جودا بكاتەوە، ڕەنگە بریقەدارەكانى و نەخشەكەى سەرنجڕاكێشە، كە هێماى خاكى نیشتمان، گەل و حكومەتە، لەگەڵ ئەو بەها و ڕوومەتانەى كە ڕۆڵەكانى نەتەوە بڕوایان پێ هەیە، ئاڵاى نیشتمان هەستى كامەرانى خەڵك دەجووڵێنێت، یان گیانى  ئازایەتییان تێدا دەوروژێنێت و بەرەو گیانفیداییان دەبات، خەڵكێكى زۆر لە پێناو ئاڵاى نیشتمان مردن، بۆ ئەوەى دووچارى نوشستى و ڕیسوابوون  نەبن.
 بە پێى سەرچاوەكان هەرچەندە یەكلانەكراوەتەوە. زەحمەتە بزاندرێت كەى بۆ یەكەم جار ئاڵا بەكار هاتووە، دەكرێت بلێین ئەوە بەندە بە تێگەیشتن لە چمكى ئاڵا و پێناسەكردنى، ڕەنگە میسرییە كۆنەكان سەرەتا ئاڵایان بەكار هێنابێت.
 نەتەوەى كوردیش بە درێژایى میژوو لەو قەوارە و بزووتنەوە سەربازى و شۆرشگێڕیەكانى بەپیى تێگەیشتنى خۆى ئاڵاى بەكارهێناوە.
لە سەدەى بیستەم  بە سەرهەڵدانى ڕاپەڕین و شۆڕش و كۆمەڵ و ڕێكخراوو پارتەكان، كوردیش ئاڵاى دروستكرد، كە هەر یەكە و بە پێى بۆچوون و تێڕوانینى خۆى ئاڵاى داهێناوە،  بەڵام بە پێى سەرچاوەكان بنەماى ئەم ئاڵایەى ئێستامان دەگەڕێتەوە بۆ( كۆمەڵەى هاوبەندى كۆمەڵایەتى) كە سێ ڕەنگى كوردستانى داناوە لەسەرەوە تەختەیەكى سور لە ناوەراست تەختەیەكى سپى، ڕۆژێكى پڕشنگدارى تێدایەو تەختەى خوارەوەشى سەوزە كە هەر ڕەنگە و ماناى خۆى هەیە و بە زۆریش دەربڕى سروشتى كوردستانە.
لە سەردەمى كۆمارى كوردستان  هەمان ئەو ئاڵایەى (كۆمەڵەى هاوبەندى كۆمەڵایەتى)  بە كەمێك دەستكارییەوە هەڵدراویەوە.
 لە دواى ڕاپەرینى بەهارى ساڵى 1991 باسى ئاڵا كەوتە سەر زاران و لە گۆڤار و ڕۆژنامەكاندا مشتومڕى لە سەر كرا، تاكو لە پەرلەمانى كوردستان بە پێى بڕیارى ژمارە(26) ى 11-11-1999 یاساى ژمارە(14) ساڵى 1999، كە تایبەتە بە ئاڵاى هەرێمى كوردستانى عیراق، دەركردووە، تێیدا شێوازى ئاڵاكە و  پێوانەكان و  شێوازى هەڵدانى دیاریكراوە. لە دوایدا لە لایەن سەرۆكایەتى ئەنجوومەنى وەزیران و سەرۆكایەتى هەرێمى كوردستان بە بڕیارى فەرمى پەسندكراوەو كۆمەڵەى جوگرافیاناسانى نێو دەوڵەتیش دانیپێداناوە. 
                                




       ڕاڤەى پەیڤەكان
پەیڤ                  واتاكەى
 ئاڵا:                 پەرچەم، پەیداخ
قەوارە:             دەوڵەت، كیان
ڕوومەت:             ڕەوشت
نووشستى:          شكست 
مشتومڕ:            گفتوگۆ
فەرمى:              ڕەسمى

 
نـەورۆز
     نەورۆز كۆنترین جەژنی هەموو مرۆڤایەتییە و تا ئێستا ساڵانە بەگەرمترین وجەماوەریترین شێوە لەهەموو جیهان یاددەكرێتەوە. (كۆمەلەى گشتی نەتەوە یەكگرتووەكان) لە سالێ (2010)دا بەفەرمی كردی بەجەژنێكی جیهانی! بەڵام، پێش ئەوفەرمانەش نەورۆز لەزۆربەی وڵاتانی رۆژهەڵاتی ناوەڕاست و ئاسیا و زۆر وڵاتی تر وەك جەژن پیرۆز دەكرا.
ناوی نەورۆز
     جەژنی نەورۆز لە مێژووی دوور و درێژی خۆیدا، بە زۆر شێوە ناوی هاتووە، لە سەرەتادا (سۆمەرییەكان) پێیان گوتووە: (زەگمەك) واتە ڕۆژی نوێ، رۆژی نویێ سالێ نوێ، لەهەر سەردەمێك و بەهەر زمانێك ناوی هاتبێ، هەر ئەو مانایەی هەبووە. بۆ نمونە (ساسانییەكان) پێیان گوتووە: (نوك ڕۆژ) واتە ڕۆژی نوێ لەدوای هاتنی ئایینی ئیسلام ئەم جەژنە زیاتر بە (نەورۆز) كە ناوێكی (كوردی - فارسی)یە بڵاوبووەوە. ئێستاش لە هەموو دنیادا ئەم جەژنە هەربەم ناوە یاددەكرێتەوە.
ڕۆژی نەورۆز
     رۆژی نەورۆز كە دەكاتە رۆژ یەكى/مانگی یەكەمی ساڵی نوێی سۆمەرییەكان، دەكەوێتە بەرامبەر 21/3 ساڵی زاینی ئەم ساڵنامە و جەژنە, زۆر وڵات و نەتەوە هەر لە سۆمەرییەكانیان  وەرگرتووە، بۆنمونە (گوتییەكان، میتانییەكان، حیسییەكان، ئیلامییەكان، میدییەكان و ساسانییەكان، كە ئەمانە هەموویان پێكەوەو هەندێ هۆزی تر پێكهاتەی نەتەویی كورد پێكدێنن، هەروەها (ئەكەدی و ئاشوری و بابیلییەكان)یش ئەم جەژن و ساڵنامەیان هەر لە سۆمەرییەكان وەرگرتووە، كە ئەمانە بە نەژاد سامیین. هەروەها فارسەكان وەك نەتەوەیەكی ڕۆزهەڵاتی لەكۆنەوە نەورۆز دەكەن. بەڵام، یەكەمین جار لەگەڵ دامەزراندنی دەوڵەتی هەخامەنشی ولەسەردەستی (كۆرش) بە فەرمی كرا بە جەژنی دەوڵەت. پێش ئەوان لە(700)پێش زایین (دیاكۆ) پاشای ماد لە ڕۆژی نەورۆزدا دامەزراندنی ئیمپراتۆریەتەكەی ڕاگەیاند و نەورۆزی بەفەرمی كرد بەجەژنی ئیمپراتۆریەتەكەی.


شوێن و سەردەمی سەرهەڵدانی جەژنی نەورۆز
     شارەزایانی مێژووی كۆن و پسۆرانی شوێنەوارناس و سۆمەریناس ئەوەیان ساغكردووتەوە كە سۆمەرییەكان كونترین دانیشتوانی زنجیرە چیاكانی زاگرۆس و كوردستانن و جەژنی نەورۆزیش بەردەوامی جەژنی زەگمەكی سۆمەرییەكانە. ئەو سۆمەرییانەی پێش ئەوەی بەشێكیان لێ بچێتە خوارووی عیراق لە نێوان هەزارەی پێنجەم وچوارەمی پێش زایین، بەپێی باوەڕی (ئایینی و ئەفسانەیی و سروشتی وكشتوكال)یەوە داستانێكیان هەبوو بە ناوی (ئینەننا و دەمموزی) كە دواتر لەسەردەمی ئاشوری و بابیلییەكان بەداستانی (تەمموز و عەشتار) ناسرا، لەم داستانە دا خواوەندی دەمموز لەسەرەتای پایز و بۆماوەی شەش مانگ دەچووە بن دنیاێی واتە (دەمرد)ولە سەرەتای بەهار و رۆژی نەورۆز (زیندوو) دەبووەوە، كە دەكاتە زیندووبوونەوەی سروشت و سۆمەرییەكان ئەم سەرەتای بەهار و زیندووبوونەوەی دەمموزییان دەكرد بە جەژن. شارەزایان لەزۆر ڕووەوە لێكۆڵینەویان لە پەیوەندییە جۆاروجۆرەكانی نێوان كورد و سۆمەرییەكان كردووە، بۆ نمونە : (هینری فڕانكفۆرت) زانای شوێنەوارناسی ئەلمَانی لە نەورۆزی ساڵی (1930) زایینی كە لەكوردستان دەبێت وكرێكارە كوردەكانی بەردەستی خۆی دەبینێ لەشەوی نەورۆز داچ نواندنێك دەكەن، هەر ئەو ساڵە لێكۆڵینەوەیەكی گرنگ دەنووسێ بە ناوی (سروتەكانی دەمموزی لە كوردستان) لەم لێكۆلێنەوەیەدا دەنووسێ: (ئەوەی ئێستا كوردەكان لە نەورۆزدا دەیكەن، هەمان شتە كە سۆمەرییەكان لە جەژنی زەگمەك دا دەیانكرد) بەڵێ، سۆمەرییەكان ئەو میللەتەن كە لە كوردستان (لانكەی مرۆڤایەتی) سەریانهەڵداوە وئێستاش بەردەوام ساڵانە لەهەموو كوردستان پاشماوە وشوێنەواری ئەو سۆمەرییانە دەدۆزرێتەوە، هەتا پاشماوەی دوای چوونە خوارەوەشیان، كەواتە جەژنی نەورۆز كۆنترین جەژنی (سۆمەرییەكان –كوردەكان)ەو لەكوردستانیش سەریهەڵداوە و هەر لە كوردستانیش بەدنیادا بڵاو بووەتەوە، ئەوە هەرتەنیا میللەتی كوردیشە داگیر كەران ساڵانە نەورۆزی لێ قەدەغە دەكەن و هەرتەنیا كوردیشە لەپێناو بەئازادی ئاهەنگێڕان و خۆشى دەربڕینى نەورۆز خوێنی ڕژاوە و شەهیدی داوە و هەر كوردیشە مانگی یەكەمی ساڵی نویی خۆى بەناوی ڕۆژی نەورۆز كردووە نەورۆز بۆ كورد بۆتە سومبولى بەرخودان و تێكۆشان لەپێناو رزگارى و ئازادى خاك و خەڵكەكەى لەدەست داگیركەران.
ئێستاش ئەم جەژنە كۆن ونەتەوەیییەی كورد، نەتەوە یەكگرتووەكان بە فەرمی و بەناوی (نەورۆز . كلتوری ئاشتی) كردوویەتی بە جەژنێكی جیهانی.
                                   دكتۆر مەولود ئیبراهیم حەسەن
                                          مامۆستا لە كۆلێژى زمان زانكۆى سەلاحەدین
     	       ڕاڤەكردنى پەیڤەكان
      پەیڤ                               واتاكەى
نەورۆز	:	نوڕۆژ, رۆژى نوێ
سومبول	:	هێما
فەرمان	:	بڕیار, ئەمر 

گفتوگـۆ:
1.	ئاگر نیشانەى چییە لە نەورۆزدا؟ بۆچى بووە بە نیشانەى نەورۆز؟
2.	باسى نەورۆزى ئەمساڵ بكەو بەشداریكردنى خۆت بنووسە بە لاپەڕەیەك.
3.	پەیوەندى لە نێوان كورد و نەورۆز چییە؟











ژیان چییە؟

ڕۆژێ لە ڕۆژان پۆلێ مەل لەسەر لق‌و پۆپى درەختێك دەیانخوێند، لە ساتێكدا كە مەستى خۆش خوێنى بوون، یەكێكیان گوتى: ئەرێ ژیان چییە؟ هەموویان سەریان سوڕما لەم پرسیارە سەیرە، زۆر لێكیاندایەوە، تا یەكێكیان گوتى (ژیان گۆرانییە). مێروولەیەك، كە لەولاوە تەقەڵای دەدا، خۆى لەژێر گڵ دەربێنێ، كاتێك سەرى دەرهانى‌و ڕۆشنایى بینى گوتى: (نە‌و، ژیان تێكۆشانە لە تاریكیدا) لەولاوە گوڵێكى تازە پشكووتوو زارى ڕاگرتبوو بۆ هەنگێك، كە ماچێكى خاوێن‌و گەرمى بكات، گوتى: (ژیان خۆ دەرخستن‌و شادییە). هەنگێكى تر بەلایدا ڕۆیى‌و گوتى: (نە‌و. بڵێ ژیان ڕۆژێكى خۆشى هاوینە). مێروولەیەك لەولاوە لە تۆپەڵێكى لە خۆى گرانتر ئاڵابوو هەڵیبگریت، ماتەمینى و ماندوویەتى دایگرتبوو گوتى: (من لە تێكۆشینێكى سەخت‌و ئەركێكى گران زیاترى تێدا نابینم).
لەولاوە، باڵدارێكى تر پێكەنى، پێكەنینێكى وا، كە هەورى خەمى سەر ڕووى بڕەوێنێتەوە. وەختبوو كورەى تووڕەیى تاو بسێنێ كوڵ‌و كۆى دابمرێنێتەوە ئەگەر شەستە باران نەبووایە، ئاخێكى هەڵكێشاو گوتى: (ژیان فرمێسكە). بازێك بە مەلە ئاسمانى دەبڕى، دەیچریكاندو دەیگوت: (نە‌و، بە هەڵە چووى، ژیان هێزو ئازادییە).
لە پاش نەختێك تاریكى هەڵمەتى هێناو شەو بارى خست. مێش‌و مەگەز بە ویزە ویزە لەسەر لق‌و پۆپى درەختەكان دەیانگوت: ژیان خەوە! شارو دێ بێدەنگ‌و كشومات بوو، بەیان نزیك بووەوە، قوتابییەك چراى ژوورەكەى خۆى كوژاندەوەو هەناسەیەكى هەڵكێشاو گوتى: (ژیان قوتابخانەیە). هەرزەكارێكیش، كە بەدخوویى هەڵیتەكاندبوو، شەوانى لە باوەشى ڕابواردندا بە گەمەو دەسبازى بەسەر دەبرد، خەم‌و پەشیمانى لەدرزى دەروازەى دڵییەوە سەرەتاتكێیان دەكرد، دەیگوت: (ژیان ئارەزوویەكە تەخت نابێت، خەونێكە نایەتە دى). بەیانی بەشنەشن دەهات‌و دەیگوت: (ژین گرێیەكە ناكرێتەوە، نهێنییەكە ئاشكرا نابێت).
خۆر دەركەوت، دنیا ڕۆشن بووەوە، پۆپەى درەختانەكانى زەرد هەڵگەران، بەیانى ناوچەوانى هەردى ماچكرد، هەموو لایەك دەنگى دەدایەوەو دەیگوت: (ژیان دەست پێكردن‌و ئیشكردنە).
لە(یادگارى لاوان) ەوە وەرگێڕانى پارچە پەخشانێكى(ڤیكتۆر هۆگۆ)یە







	
                  ڕاڤەكردنى پەیڤەكان
           پەیڤ                         واتاكەى    
گۆرانى	:	ستران، چریكە
مێروولە	:	مێلوورە، مێروو
گەمە	:	یارى
هەرد	:	زەوى، گرد

گفتوگـۆ:
1.	بەلاى هەنگەوە ژیان چى بوو؟
2.	بەلاى مێروولەو بازەوە ژیان چى بوو؟ ئەى بەلاى تۆوە چییە؟
3.	چى لەم نووسینە گەیشتیت؟








هەنگ بەخێوكردن( )

زۆربەى گیانلەبەران لە دڕندەو مێروو،  بە تەنهایى دەژین‌و هەر یەكە ڕێگایەكى لە ژیاندا گرتووە، دوور لە هاوڕەگەزى‌و، پشتی بەخۆی بەستووە بۆ گەڕان بەدواى خواردن‌و دەربازبوون لە تەنگوچەڵەمەو بەسەرهاتدا. تەنانەت ڕێكدەكەوێت. كە دوو دڕندە لەسەر نێچیر، یەكتر بكوژن، وەیا لەسەر مانەوە ئەگەرچى لەیەك ڕەگەزو ڕیشەن.
 لەگەڵ ئەوەشدا لە جیهانى فراوانى جانەوەراندا گیانەوەرانى وا هەن، كە حەز بە تەنهایى ناكەن‌و بە كۆمەڵ بەیەكەوە دەژین، ژیانى بە كۆمەڵ لەناو ئەم جۆرانەدا لە گۆڕاندا بووە تا گەیشتۆتە ڕادەیەك كە باشترین‌و ڕێكوپێكترین ژیانى بە كۆمەڵ لەناو هێندێكیاندا هاتۆتە كایەوە، بەتایبەتى لەناو مێروواندا، وەك لەناو شارە مێروو لەو كوورە هەنگدا دەبینرێت. هەنگ لە زۆر كۆنەوە ناسراوە، مرۆڤ بەخێوى كردووەو سوودى لێوەرگرتووە.
لە كوردستاندا، لە زۆر كۆنەوە هەنگ( ) بەخێوكردن‌و سوود لە هەنگوین‌و مێوەكەى وەرگیراوە، چونكە جگە لەوەى كە هەنگوینى هەنگ وەك خواردنێك بەكاردەهێنرێ، وەكو دەرمانیش بۆ گەلێك نەخۆشى‌و كاروبارى تر بەكارهێنراوە. هەنگ لە میسرو یۆنان‌و ڕۆماى كۆندا سەرچاوەى گەلێك ئەفسانەو چیرۆكى سەیر بووە.
بەخێوكردنى هەنگ لە كوردستاندا لەسەر شێوەى كۆنە- جگە لەو كێڵگەو شوێنانەى كە وەزارەتى كشتوكاڵ بەڕێوەیدەبات ئەویش بەم جۆرەیە:
پوورە هەنگەكە لەناو دەفرێكى لوولەیى، كە لەقوڕ كە (كاگلى) پێدەڵێن یا لەدارى كلۆر وەیا لە جۆرە سەبەتەیەك، كە بەقوڕ كون‌و كەلەبەرى سواخ دراوە، دادەنرێت‌و لەسەرێكەوە كونێكى تێدەكرێت بۆ هاتوچۆى‌و دیوەكەى ترى بە پارچەیەك قوڕ یا تەختە دەگیرێت‌و لە شوێنێكى سەرگیراودا بە تایبەتى لە زستاندا دادەنرێت، بەشێوەیەك، كە دەمەكەى بۆ دەرەوە بێت‌و بەرەو (ڕووگە) بۆ ئەوەى لە زستاندا باى ساردى تۆف‌و كڕێوە نەیگرێتەوە، خۆ ئەگەر نزیك باخ‌و گوڵزارو ئاوبێت ئەوا باشتر، چونكە هەنگ ژیان‌و  بوونى لەناو گوڵ‌و گوڵزارو ئاودایە، لە كەشى بەهاردا لەو كاتەى كە هەموو گیان لەبەران دەبووژێنەوەو دەكەونەوە گەڕ، كوورە هەنگیش دەستدەكات بە ئیش‌و هاتنە دەرەوەو گەڕان بە شوێن گوڵ‌و نێرگزداو دەستدەكات بە شیلەى گوڵ‌و درەخت مژین‌و هەڵاڵە هێنان‌و شانە دروستكردن بۆ ئەوەى شاهەنگ گەرا دابنێت‌و ئەمانیش پێیان بگەیەنن‌و بەخێویان بكەن. لەم كاتەدا خاوەن كوورەكە، كە زانى هەنگەكان لە كاردان‌و ئیشى تەواو دەكەن‌و ژمارەیان زۆر بووەو جێگایان تەسكە لە پشتەوە نیوە دەفرێكى تر، كە (پاشەوانە)ى پێدەڵێن، دەلكێنێت بە پشتى كوورەكەوە بۆ ئەوەى لەمەشدا شانەو گەڕاو هەنگوین دروستبكەن. خۆ ئەگەر ساڵێك بەهارەكەى تەڕبێت‌و گوڵ‌و گوڵاڵەو ئاوى زۆر بێت‌و سون (سن)و كوللە نەبن، هەنگ زووترو زۆرتر پەرەدەستێنێت‌و دەستدەكات بە پوورەدان (بێچو دەركردنە دەرەوە) ئەم پوورەیەش، لەلایەن هەنگەوانەكەوە دەگیرێتەوەو دەخرێتە دەفرێكى ترەوەو دەبێت بە كورەیەكى تازە، ساڵى وا ڕێكدەكەوێت، كە یەك كوورە دایكە دوو سێ پوورەدەدات.
هەنگ مێروویەكى زۆر ناسكەو زوو لەناو دەچێت( ) لەبەر پڕكارى‌و( ) خۆخەریك كردنى بە ئیش‌و كارى كوورەكەیەوە، هەروەها تووشى نەخۆشى‌و وێرانى دەبێت، لەبەر ئەمە هەنگەوان هەر ماوەیەك پشتى كوورەكە دەكاتەوە بۆ ئەوەى بزانێت ناو كوورەكە پاكە، شانەى نەكەوتووە، یا تووشى نەخۆشى نەبووە، بۆ ئەوەى پاكی بكاتەوە. لە كوردستاندا بە تایبەتى لە پێدەشتەكانیدا لەسەرەتاى پایز، یا لەگەڵ گەلاوێژهەڵاتندا دەستدەكرێت بە بڕینى هەنگ بە واتا (هەنگوین دەرهێنان لە كوورە). بەشێوەیەكى تایبەتى‌و وەستایانە، بە مەرجێك بەشى كوورەكە لە هەنگوین بمێنێتەوە بۆ خواردنى زستانەى. كورد لە زۆر كۆنەوە هەنگى بەخێوكردووە، بۆ هەر شتێك، یا ناوى تایبەتى لێناوەو بەكاریهێناوە. لە هەر كوورەیەكدا سێ جۆر هەنگ هەیە، شا، كەڕهەنگ (نێرە)، ئیشكەر. ئەوەى هەنگ دەیهێنێت لە گوڵ‌و گوڵزار بۆ بەخێوكردنى بێچووەكانى‌و هەنگوین دروستكردن هەڵاڵەو شیلەیە. ئەو بەشە هەنگەى كە لە دایكەكە(ماكى) جیادەبێتەوە، (پوورە)ى پێدەڵێن. هەنگ شانەكانى لەو مێوە دروستدەكات، كە لەگوڵ‌و درەخت دەیگرێت، هەر خانەیەك لەو خانانەى شانەكە (كەلو)ى پێدەڵێن. ئەگەر شانەكان یەك لەدواى یەك پڕبەپڕى دەمى دەفرەكە هەنگوین دروستبكات پێیدەڵێن (پەپكەشان)، ئەگەر لاربێت پێیدەڵێن (لاشان)، ئەگەر ڕاست لە دەمى دەفرەكەو بۆ دواى دەفرەكە بێت، (تیرەشان)ى پێیدەڵێن. ئەو دەفرە بچووكەى دەدرێت لە پشتى كوورەكە (پاشەوان)ى پێدەڵێن، بەو مێوەى كە لە زستاندا كون‌و كەلەبەرى كوورەكەى پێدەگیرێت (بەرە مێو)ى پێدەڵێن، ئەو نەخۆشیانەى تووشى هەنگ دەبێت (هاڕێ)‌و (مرە)و (ئەسپێ)یە.
                ڕاڤەكردنى پەیڤەكان
         پەیڤ                         واتاكەى    
بەخێوكردن	:	خودانكردن
تەنگ‌و چەڵەمە	:	گیروگرفت، ئاستەنگ
ڕەگەز	:	بنەچە، ڕیشە
مێروولە	:	مورچە، موریچە
مێو	:	ئەو مادەیە كە هەنگ شانەى لێدروستدەكات
دەرمان	:	دارو
پوورە	:	شلخە
ڕووگە	:	قیبلە
كوورەهەنگ	:	شارەهەنگ.
دەفر	:	ئەو شتەیە كە هەنگێ تێ دەخرێت‌و دەبێت بە شوێن‌و لانە.
تۆف‌و كڕێوە	:	سەرماو سۆڵەو بەفرو با
هەڵاڵە	:	ئەو تۆزو گەردە ڕەنگاو ڕەنگى گوڵەیە كە هەنگ لە گوڵى دەكاتەوەو بە قاچەكانییەوە دەنوسێت‌و دەیهێنێت بۆ خواردنى بێچووەكانى.
كاگلى	:	ماڵى هەنگ
مادە	:	مژار





گفتوگـۆ:
1.	ئایا هەنگ بەتەنها یا بە كۆمەڵ دەژیت؟
2.	بۆچى لە كوردستاندا خەڵك هەنگ بەخێودەكەن؟
3.	كە كوورە دایكەكە پوورەى دا هەنگەوانەكە چى دەكات؟
4.	بۆ ئەوەى هەنگ باش بەخێو بكرێت‌و هەنگوین دروستدەكات چ بۆى باشە ؟
5.	پێویستە لە ڕێكوپێكى‌و كاروگوزاریدا چاو لەهەنگ بكرێت. لەسەر ئەمە وتارێك بنووسە.





دەستى ماندوو لەسەر سكى تێرە

هێمن لە سەرەتاى دیوانى (تاریك‌و ڕوون)دا گەلێك یاداشتى دەربارەى ژیانى خۆى و مێژووى چەند ساڵەى خەباتى كوردانى ڕۆژهەڵاتى كوردستانى تۆماركردووە. با لەوەیان بگەڕێین، بزانین ئەو شاعیرە چی دەربارەى یەكێك لە ساڵە سەختەكانى كوردستان نووسیوە:
(هێمن) نووسیوییەتى و دەڵێت:
ساڵى 1327( ) ساڵێكى یەكجار تووش‌و شووم بوو. من بە عومرى خۆم زستانى وا سەختم لە وڵاتى خۆمان نەدیبوو. پازدە ڕۆژى پاییز مابوو بەفرێكى ئەستوورو وشك بارى. یەك نوا  لە هەموو جێگایەك لە میترێك پتر بوو، وشكە بەندو سەرماو ساییقەى بەدوادا هات‌و یەكسەر بوو بەڕوو، بەفرى دیكەشى بەسەردا بارین، ڕێ‌و بان گیران، قات‌و قڕى پەیدابوو، ئاو وشك بوون‌و خەڵك ناچار بوو بەفر بتوێنێتەوەو بیخواتەوە. نەوت‌و ئاوردوو وەگیر نەدەكەوت، ئاژەڵ‌و ماڵات قڕانیكرد. ڕەپستە ڕزین‌و نەوەندە گنخان‌و گرانییەكى زۆر بە سامى بەدوادا هات.
 من بۆ خۆم لە ئەزموونى پیاوێكى دنیا دیدەو كۆنساڵ كەڵكم وەرگرت و توانیم بەشێكى زۆر لە دەغڵ‌و دانى خۆمان لە ڕزین وزایە بوون ڕزگار بكەم.
 بەهار درەنگ بوو، هەوا گەرم ببوو. بەڵام بەفر ئارەقیشى نەدەكرد. ڕۆژێك چوومە مزگەوت تەماشام كرد پیرە پیاوێك بە تەنێ لەتەنیشت سۆبە ساردو سڕەكە هەڵكوڕماوە. هەر منى دیت گوتى: منداڵى ئەو زەمانە ئێمەى پێ خەرفاوە. گوتم مامە گیان چ قەوماوە؟ 
گوتى: بەسەرى تۆ ئەوە چەند ڕۆژە بەو هەتیوە گێژانەى خۆم دەڵێم بچن بەفرى سەر ڕەپستەكەمان كون كون بكەن گوێشم نادەنێ. 
گوتم: جا بۆ كون كوى بكەن؟ گوتى: بۆ تۆش نازانى؟ گوتم ناوەڵڵا. گوتى بیلامانێ كە ساڵ درەنگ بوو هەرد گەرم دادێ‌و هەڵمێ دەكا. بەفریش نایەڵێ هەڵمەكە بێتەدەرو لە ناوخۆیدا دەگەڕێتەوەو دەغڵەكە دەسووتێ، ئەگەر كون بكرێ هەڵمەكەى دێتە دەرو ناسووتێ. قسەى مامە پیرەم بە دڵیەوە نووسا، چەند ڕۆژان پیاوم هەڵگرتن‌و چوومە زگ بەفر كون كردن، بەڵام كارەكە زۆر گران بوو. بەفرەكە ئەوەندە ڕەق بوو بە لۆسە كون نەدەكرا. پاشان تێگەیشتم  پێشینان چەند ڕاستە كە گوتوویانە (دەستى ماندوو لەسەر زگى تێرە). ئەمەى هێمنى شاعیر گێڕایەوە، یادگارى كەسێك‌و خێزانێكە، بیرەوەرى ئیشكردن‌و هەوڵدانێكە كە بووە بەهۆى ماڵ‌و ڕەنج نەفەوتان، بەڵام ئەگەر وردە وردە لە كەنارى ئەم بیرەوەرییە دووربكەوینەوەو ئاسۆى بیرمان فراوانتر بكەین‌و تەماشاى هەموو وڵات بكەین، یا تەماشاى هەموو جیهان بكەین، ئەوا ڕاستییەك دەبینین ئەویش ئەوەیە كە هەوڵدان‌و ڕەنج كێشان بەر دەگرێت، كە كەسى ئیشكەر دوا ڕۆژى ڕوونە، تێرە، كەسى بڵحى تەمەڵ‌و ئیش نەكەر دوا ڕۆژى تاریكەو دەست ناخاتە سكى تێر، چونكە ئەو دەستە ماندوونەبووە، لە زۆر وڵاتدا هێشتا چەوساندنەوە ماوە، هێشتا چینى دەسەڵاتدار بەرى ڕەنجى زەحمەتكێشان‌و كارگەرو جوتیاران دەخوات‌و ئەو چەوساندنەوەیە برسێتى‌و نەبوونى‌و نەخۆشى‌و ڕووتى لەناو هەژاراندا بڵاوكردۆتەوە. بەڵام لەو وڵاتانەدا كە تێكۆشانى كارگەران‌و زەحمەتكێشان قەڵاى ڕەنج خۆرانى ڕووخاندووەو زەحمەتكێش خۆى خاوەنى ڕەنگ‌و ئیش‌و نانى خۆیەتى، ئەوا خەڵكى هەموو تێرو تەسەڵن، هەموو مەردانە ئیش دەكەن‌و ڕەنج دەدەن‌و خێرو بەرەكەت بەرهەم دێنن‌و دەستى ماندووى ئەوان هەمیشە لەسەر سكى تێرە. ئەم پەندە كوردییە لە گەلێك زمانى جیهان هەیە، لە قورئانى پیرۆزیشدا ئەم ناوەرۆكە لە ئایەتێكدا دەفەرمووێت: (لیس للانسان الا ماسعى) واتە ئادەمیزاد ئەو شتەى دەست دەكەوێت كە ڕەنجى بۆ كێشاوە. ئێستا لە خاكى زەحمەتكێشاندا، لە وڵاتى ئیشتراكیدا ئەم مەبەسە بووە بە یەكێك لە یاساكانى ڕژێمى ئیشتراكى‌و دەڵێن هەموو كەس دەبێت ئیش بكات و نەوەستێت، ڕەنج بكێشێت. دیارە ڕەنجەكەشى بۆ خۆیەتى، چونكە دەرەبەگ‌و سەرمایەدار نەماون، تا ڕەنجى بخۆن. ئەوانە نەماون، كە وەك زەروو، خوێنى بمژن. هەر لەبەر ئەوەشە كە هەموو كەسێكى چالاكى ئیشكەر ژیانى ڕوناكەو بەختیارەو خاوەنى ڕەنج‌و نانى خۆیەتى‌و هەموو كۆمەڵ، هەموو خەڵك دەستى ماندوویان لەسەر سكى تێرە.
 
لە ئەدەبى جیهانیەوە:
دایــك 

مەكسیم گۆركى لە ئەدەیبە هەرە گەورەكانى وڵاتى سۆڤیەتى جاران دەژمێررێ. ئاشكرایە، كە پایەیەكى بەرزى بۆ دایك داناوەو خۆشەویستى دایكى لە دڵدا چەسپیوە، سێ چیرۆكى خۆى كە هەر سێكیان دەربارەى دایك‌و قارەمانێتى دایكێتییە دواى خۆى بەجێ هێشتووە.
ئەم چیرۆكە بچووكە یەكێكە لەو سێ چیرۆكە. دووانەكەى تریان یەكێكیان لاسایى نامەیەو ئەوەى دییان ڕۆمانى بەناوبانگى (دایك)ە، كە بۆ زۆربەى زمانەكانى جیهان وەرگیراوە.

ئەمەش چیرۆكەكەیە:
دایـــك

با زمان بە پیاهەڵدانى ئافرەتێك بكەینەوە، كە دایكە! دایك: سەرچاوەى ژیان!
ئەم چیرۆكە لە تەیموورى لەنگى دڵڕەقەوەیە: جیهانگیرى، شەلى خۆشبەخت، كە ویستى هەموو جیهان ژێرەو ژوور بكات.
ماوەى پەنجا ساڵ هەموو جێگەیەكى تێكەڵ بە خوێن كرد. شاران‌و دەوڵەتانى لەژێر چەكمەى ئاسنینى خۆیدا وێرانكرد، وەك فیلێك پێ بەسەر شارە مێروولەدا بنێت، پێى دەنایە هەر شوێنێك، جۆگەى خوێن بەدوایدا دەكشا، گەلێك كۆشكى بەرزكردەوە لە ئێسقانى (گەلە) بەردەسكراوەكان، لە تۆڵەى مەرگى (جانگیر)ى كوڕیدا، سێ ساڵى تەواو تۆز قاڵێك میهرەبانى‌و بەزەیى لە سوچى دڵیدا جێى نەدەبووەوە.
با زمان بە پیاهەڵدانى دایك بكەینەوە!. دایك: ئەو هێزەیە كە مەرگ سەرى زەبوونى بۆ دادەنوێنێت، چیرۆكى ڕاستەقینە لەدایك بگێڕینەوە: دایك كە نۆكەرو خزمەتكارى مەرگ، تەیموورى شەلى دڵرەق، لە ئاستى ئەودا سەرى ڕێزو قەدرى دانەواند.
دەشتى سەوزو زەڕنگارى (كانى گوڵان)، كە بە گوڵاڵەو بەیبون داپۆشرابوو شاعیرەكانى سەمەرقەند ناویان نابوو (دۆڵى گوڵ) لەو جێگەیەى كە منارە بەرزو شینەكانى شار لەدوورەوە دەبینران، تەیموور جەژنێكى گەورەى پێنج هەزار خێوەتى لە چەشنى بایەوان هەڵدابوو، كە لەبانى هەر یەكێكیانەوە بە سەدان ئاڵاى ئاوریشمین دەشەكایەوە.
لە ناوەڕاستى ئەم چادرانەدا، خێوەتى تەیموور وەك شاژنێك لەناو كارەكەراندا وەستابیت، لەسەر دوازدە هەستوونى زێڕ، كەهەر یەكەیان بە قەدەر درێژى باڵاى پیاوێك بوو، هەڵدرابوو، لە چوار سووچى خێوەتەكەدا، (چونكە چوارگۆشە بوو) چوار هەڵۆى زیوینیان داچەقاندبوو، لە ناوەڕاستى ئەواندا هەڵۆى پێنجەمین: پادشاى پادشاهان، تەیمورى دەسەڵاتدار، لەسەر تەختى فەرمانڕەوایى دانیشتبوو، ڕووكارى وەكو دەمى خەنجەرێكى پان بوو، كە بە خوێن سوور كرابێت: خوێنێ كە بە هەزاران جار لێیەوە لكابوو.
تەختى خێوەتەكە بە جوانترین‌و نایابترین ڕایەخ داپۆشرابوو، سێ سەد بەرداخى زێڕینى پڕ لە شەرابیان دانابوو لەگەڵ هەر شتێكى نایابدا، كە بۆ خوانى پاشایەتى بە كەڵك بێت، بەزم گێرەكان لە پشتى سەرى تەیموورەوە جێگاى خۆیان گرت، لە تەنیشتەوە هیچ كەس دانەدەنیشت، نزیكانى‌و فەرماندەرانى‌و گەورە پیاوەكانى، هەموو لەبەر پێیدا دانیشتن.
نزیكترو خۆشەویستتر لەهەمووان (كرمانى) شاعیرى سەرمەست بوو، كە تەیموور بوارى دابوو لە هەڕەتى سەرخۆشیدا گاڵتە بە سەردارى گەورە بكات، ئەو پیاوە جەنگاوییە بە سامە بداتە بەر توانج...دەبا زمان بۆ پیاهەڵدانى شاعیرى بكەینەوە، كە لە خواى تاك ‌و تەنیا بەولاوە هیچ ناناسێت و لە قسەى هەقدا كۆڵ نادات.
لە هەڕەتى جەژن‌و لە گەرمەى شانازى‌و گێڕانەوەى شەڕان‌و سەركەوتنەكاندا، كە پیاوەكانى تەیموور نوقمى سامى ئەو بووبوون، لە ناكاو هاوارى ژنێك وەك قریشكەى تەوارێك، لە چەشنى بروسكە كە بەناو هەوردا تێپەڕێت، گەیشتە گوێچكەى (سوڵتان بایەزید).
ئەم دەنگەى بەلاوە ئاشنابوو،  كاریشى لە دڵە زامدارەكەى كرد، كە مەرگ هێلانەى تێدا كردبوو، فەرمانیدا بزانن ئەم هاوارە دوور لە شادییە لە كوێوەیە؟ وەڵامیان هێنا، لەژنێكى شێتى شپرزەوەیە، كراسێكى شڕى لەبەردایەو بە زبانى عەرەبى دەدوێت‌و دەیەوێت بڵێ:
دەیەوێت سەردارى گەورە ببینێت. فەرمانیدا، بیهێنین.
دواى پشوویەك، ژنەكە لە بەرامبەریدا وەستا، پێ خاوس‌و بەرگى شڕى لەبەردا بوو، پرچە شۆڕەكانى، سنگە ڕووتەكەى داپۆشیبوو، ڕواڵەتى وەك برنجە زەرد بوو، لە چاوەكانیدا گرنگى‌و لەخۆڕادیوى دەبینرا، دەستە گەنم ڕەنگەكانى كە هەرگیز نە دەلەزرین بۆ لاى سەردارى شەل درێژ كردو وتى:
"ئەرێ تۆى سوڵتان بایەزیدت شكاندووە؟ گوێ بگرە، تۆ هەر چییەك بكەیت، مرۆڤیت‌و منیش دایكم! تۆ مەرگ دەچێنیت، من ژیان دەبەخشم! گوناهت دەربارەى من كردووە، من هاتووم كە لاى من گوناهى خۆت بلاڵێیتەوە! بیستوومە، كە دروشمى تۆ (دادپەروەرى‌و دەسەڵاتە) باوەڕناكەم! بەڵام ویژدان گاڵتەدەكات، كە لەبەرانبەرى منداڵ گوێ ڕادێر بیت! من دایكم!"
سەردارى شەل ئەوەندە زیرەك‌و وریا بوو، كە پەى بە تەوژمى پشت ئەم قسانە بەرێت.
بە ژنەكەى فەرموو دانیشێت‌و بەسەرهاتى خۆى بگێڕێتەوە. ژنەكە گوتى: " من خەڵكى (سالرنۆ)م كەوا لە ئیتالیا لە وڵاتێكى دوور كە تۆ شارەزاى نیت. باوكم ماسیگر بوو، مێردەكەشم هەر ئەوە كاریبوو، بە دڵنیایى دەژیاو من مایەى بەختیارى ئەو بووم. منداڵێكم بوو لە هەموو منداڵان جوانتر بوو."
لەم وەختەدا سەردارى پیر قسەى ژنەكەى بڕى‌و گوتى: "وەك جانگیرى كوڕم "  ژنەكە گورجانە گوتى: "منداڵى من لەجوانى‌و ژیریدا هاوتاى نەبوو، شەش ساڵانە بوو، كە دزانى دەریا ڕژانە قەراخى دەریاى ئێمەو خەزورى‌و من گەلێكى دیكەیان كوشت‌و كوڕەكەمیان ڕفاند. ئەمە چوار ساڵە دنیاى بە شوێندا دەپشكنم كەچى ئەوەتا لاى تۆیە! بەوەشدا دەزانم، چونكە پیاوى بایەزید ئەو دزە دەریاییانەیان گرت‌و ئەمجارە تۆیش بایەزیدت شكاندو هەرچییەكى هەبوو كەوتە دەستت. جا خاتر جەمم ئاگات لە شوێنى كوڕى من هەیەو لەسەر تۆیە بمدەیتەوە!"  ئەوانەى لەوێ بوون هەموو دایانە قاقاى پێكەنین.
سەركردەكانى سوپاو فەرماندەرانى وڵاتان، كە خۆیان بە پسپۆر دەزانى گوتیان: "ئەم ژنە شێتە!" ماقوڵان‌و گەورەكانى هۆزیش دایانە پاڵ ئەوان‌و پشتوانیان لە قسەكەیانكرد، بەڵام كرمانى شاعیر. تەنیا كەسێك بوو، كە پێنەكەنى، بەڵكو وردبووەوە، بە بیرا چوو، ڕاستەوخۆ سەرنجى ژنەكەى دەدا.
تەیمورى شەلیش بەسەر سوڕماوییەوە تێیدەڕوانى. ئینجا شاعیر لەژێر لێوییەوە، گوتى: " بەڵى شێتە وەك ئەو ژنانەى جگەر گۆشەیان لە كیس چوو بێت!". لە دواییدا فەرماندەرى فەرماندەران، دوژمنى ئاسایش‌و هێمنى گوتى: "ژنەكە! لەو وڵاتە نادیارییەوە چۆن گەیشتیتە ئێرە؟، دەست ئەو پیاوانەى لە جانەوەرى كێوى دڕندەترن خۆت ڕزگار كردو بێ چەك‌و تەنیا ڕێگات گرتە بەر؟! چەك تەنیا پشتیوانى مرۆڤى بێدەسەڵاتە‌و تاقە دۆستێكە، كە مرۆڤ تا ئەو كاتەى بتوانێت بە چاكى بەكار بهێنێت، گزیى ناكات!" با سەر دانەوێنن بۆ گەورەیى ئافرەت، ئەو ئافرەتەى كە دایكە‌و خۆشەویستى ئەو تەگەرە‌و بەرهەڵست ناناسێت،  بە مەمكى خۆى ڕێگا لە دنیا دەكاتەوە. هەموو شتێكى باش لە ئادەمیزاددا بە ڕوو بۆى تیشكى ڕۆژو شیرى دایكەوە ئەمەیە، كە خۆشەویستى ژیانمان فێردەكات.
ژنەكە گوتى:"من لە گەڕانەكەمدا هەر تووشى دەریاییەك بووم، كە ئەویش پڕ بوو لە دوورگەو گەمیى ڕاوى، توانیم بە كۆمەكى ئەوان لێى بپەڕمەوە. مرۆڤ  كاتێك بە شوێنى خۆشەویستێكدا دەگەڕێت هەموو شتێك ئامادە دەبینێت بۆ خزمەتى خۆى.  پەڕینەوەى ڕوبار بە مەلە بۆ كەسێك كە لە قەراخ ئاو هاتبێتە دنیاوە كارێكى ئەوەندە گران نییە."
لەم وەختەدا كرمانى گوتى: "كۆسار بەلاى خۆشەویستەوە، وەك دەشت‌و نەرمان تەخت دەبێت!" ژنە لەسەرى ڕۆیشت: تووشى جانەوەرانى سامناكى كێوى بووم، بەڵام هەموو جانەوەرێك دڵێكى هەیە، من لەگەڵ ئەواندا، هەر بەو جۆرە كە لەگەڵ تۆدا دەدوێم، قسەم دەكرد، ئەوانیش وەختێ، كە دەمگوت دایكم، باوەڕیان پێدەكردم، دڵیان پێم دەسووتا، بۆچى جانەوەرانى دڕندەى كێویش بەچكەى خۆیان خۆش ناوێت! بۆ پاراستنى گیانیان تەقەڵا نادەن؟!) ژنە لەسەر قسەكانى ڕۆیشت: "پیاو لەبەر چاوى دایكدا لە منداڵێك زیاتر نییە، تۆ دەكرێت حاشا لە بوونى خوا بكەیت."
ژنە لەم كاتەدا قیژاندى:" خێراكە! كوڕەكەم بدەرەوە، ئەمن دایكى ئەم‌و خۆشم دەوێت!"
با سەر بۆ گەورەیى ئافرەت دابنەوێنین. ئافرەتە كە موساو عیساو موحمەدى خستۆتەوە، ئەوە كە گەورە پیاوان دێنێتە دنیا، جیهان بە هەرچییەكەوە بنازێت لەدایكەوەیە.
خاپووركەرى شاران، ئەو شەلە زۆردارە، كەوتە وتووێژ پاش بێدەنگییەكى درێژ بە وانەى لە دەوروبەرى بوون گوتى: "من تەیمورى خواپەرست، ئەوەى پێویستە بگوترێت بە ئێوە دەڵێم: ماوەیەكى زۆر دەژیم‌و دنیا لەژێر پێمدا دەناڵێنێت، سێ ساڵە لە تۆڵەى جانگیرى كوڕمدا دنیام خەڵتانى خوێن كردووە، بەدرێژایى ئەم ماوەیە خەڵك لەبەر خاترى شاران‌و وڵاتان لەگەڵ مندا جەنگاون‌و هیچ كەس سەبارەت بە مرۆڤ بە گژمدا نەهاتووە! مرۆڤ هیچ كاتێك ڕێزو نرخى بەلامەوە نەبووە، من ئەو تەیموورەم كە لە پاش بەى دەسكرن" بە بایەزیدى گوت: "بڕوا ناكەم شاران‌و خەڵكى شاران بەلاى خواوە نرخێكیان هەبێت، ئەو لە زنجیردا بوو من لە كاتێكدا ژیانم بەلامەوە وەك ژەهر تاڵبوو، تەماشاى چارەڕەشى ئەوەم دەكرد، لەبەرامبەر یەكێكى وەك مندا ئەوەتا ژنێك دانیشتووە هەست‌و بیرێكى لەمندا هەڵگیرساندووە، كە تا ئێستا بە خۆمەوە نەم دیوە. ئەو بە جۆرێك لەگەڵ مندا دەدوێت، خێرخوازى منە، ئەم ناپاڕێتەوەو تكا ناكات، ئەم دەیەوێت‌و داوا دەكات. ئێستا ڕازى تەوژمى ئەو ژنە تێدەگەم، ئەو خۆشەویستى لە دڵدایە، ئەو خۆشەویستییە واى لێدەكات، كە منداڵەكەى بە ڕیشەى ژیانى بزانێت.
زۆردار، كە كوڕەكەى خۆى بیركەوتبووەوە، دەیناڵاند، لە دواى پشوویەك ڕوویكردە پیاوەكانى‌و گوتى: "هەر ئێستا سێ سەد سوار لە سەرانسەرى ناوچەى فەرمانڕەوایى مندا بۆ دۆزینەوەى كوڕى ئەم ژنە، بكەونە ڕێ، ئەم ژنە لێرە دەمێنێتەوەو منیش بە دیاریەوە دادەنیشم تا كوڕەكەى دەدۆزێتەوە، خۆشى لەو كەسەى كوڕى ئەم ژنە بێنێتەوە." ژنە بزەیەكى بۆ كردو ئەویش كشومات سەرى بۆ ژنەكە دانەواند، كرمانیش دەسبەجێ  شیعرێكى مێژوویى بۆ ژنێك خوێندەوە، كە عەشقى دایكانەى لەسەردایە.
**			**		**
 ئەمە هەموو وایە: هەر وشەیەك كە لێرەدا دانراوە ڕاستە، دایكانى ئێمە ئەمە دەزانن، لەوان بپرسە پێتدەڵێن:
"بەڵێ ئەمانە ڕاستن، لەسەرەتاوە، ڕاستبوون‌و هەتا هەتایە ڕاست دەبن، ئێمەى دایكان لە مەرگ بەهێزترین، ئێمەین كە بۆ دنیا هەمیشە پسپۆرو شاعیرو پاڵەوان دێنینە بەرهەم،  هەر شتێك مرۆڤ لە سایەیدا بگاتە سەربەرزى، شانازى پێدەبەخشین."

(مەكسیم گۆركى)