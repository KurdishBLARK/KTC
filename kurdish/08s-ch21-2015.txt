
[بەشى خوێندنەوە]


1.	شێخ مەحمودى نەمر.
2.	هەمیشە بەدەم ژیانەوە پێبكەنە.
3.	زانست شتى سەیر دەدۆزێتەوە.
4.	مۆسیقا
5.	چۆن دەخوێنیتەوەو چى دەخوێنیتەوە.
6.	ئەشكەوتى شانەدەر.
7.	ئەدیسۆن.
8.	یەكى ئایار
9.	هەڵەبجەى شەهید
10.	شۆرشى مەزنى ئەیلولى 1961ز
11.	خێزانێكى ئاوارە
12.	بەردە قارەمان
13.	دهۆك
14.	ئافرەتى كورد
15.	میــدیا

 
شێخ مەحمودى نەمر

نامەوێ ژینى ئەسارەت، بەسمە عومرى گومڕەهى
ناى كەمە سەرخۆم بەدەستى مودەعى تاجی شەهى
قەت بە ئەمرى دوژمنانم نامەوێ فەرماندەهى
                                              نوربەخشى( ).
((... لەناوچەى پیلان‌و پڕۆژەى چەپەڵى بێگانەدا، كە وەك دومەڵى تەقیو لەم سەر بۆ ئەو سەرى وڵات زوخاویان لێدەتكا، ئەو وڵاتەى كە شەرو چاوچنۆكیى ئەوان لە پەل‌و پۆى خستبوو، هەمیشە بەبێ ئاسودەگى‌و حەسانەوەو چەمانەوە تێدەكۆشاو بێوچان بۆ پێشەوەترو بەبێكۆڵدان بەرەو ئامانجى پیرۆزى خۆى‌و گەلەكەى كە ئازادكردنى كوردستانى ئازیز بوو هەنگاوى دەناو پەلى دەهاویشت، بێ ئەوەى بسڵەمێتەوە، هەر بەو باوەڕەوە حەفتا ساڵى بردە سەر، كە مێژوو شاهیدى لاوچاكى‌و هونەرمەندى‌و قارەمانى ئەو ساڵانەى خۆى‌و گەلەكەیەتى.
بپرسە لە سوپێرەكانى (ناڵەشكێنى) لە بۆكان‌و ئێسك‌و پۆستى سۆلداتى قەیسەرى ڕوس، بپرسە لە هۆڕاو و دەشتەكانى شوعەیبەو لاكى بۆگەنى تۆپیوى ئینگلیسى نەگریسى نامەرد. بپرسە لە پیران‌و مەریوان. بپرسە لە سورداش، ئەشكەوتى جاسەنەو فڕۆكە ڕەشەكە. بپرسە لە دەربەندى بازیان‌و دەشتە تاڵ‌و گرێزەو كەناروێ‌و ئاوباریك. بپرسە لەو بۆمبە هەرە گەورانەى ئەو زەمانە. بپرسە لە شاخ‌و كێو و دۆڵ‌و شارو دارستان‌و ئەشكەوتەكانى كوردستان‌و مێژووى دوژمنانى خوێنڕێژ وەڵامت دەدەنەوە، بۆتى دەردەخەن كە چ پاڵەوانێك بوو، چ ڕۆلەیەكى كورد بوو، كە كوردستان شانازیى پێوەبكات، تاكو ماوە ناحەق نییە. ئەگەر وەڵامت وەرنەگرتەوە بپرسە لە (بەردەقارەمان)، لە هیندستان‌و كوێت‌و بەغداو ناسریەو ڕومادى‌و داریكەلى، كە تا چ ڕادەیەك توانادارو لێبڕاو و خۆڕاگرو نەچەماوە بوو. بپرسە لە ساڵى (1918)، قارەمانى سۆڤێتى مارشال (بۆدیۆنى) وەڵامت دەداتەوە، كەوا بۆچى پەناو هاناى بردە بەر شۆڕشگێرانى ئۆكتۆبەرى مەزن، كە داواى یارمەتى‌و كۆمەكى لێكردن، پێت دەڵێت، بۆ ئازادكردنى كوردستان بووە.
بپرسە لە كارەساتى موسڵ، بۆت دەگێرێتەوە كە ئەو خوێنە پاكانە چۆن لە ڕێى ئازادیى كوردستان‌و سەربەخۆیى ‌و وڵات پەرستیدا بەدەست دوژمنى ناڕەزا بەو باوەڕە بە ناحەق ڕژێنرا.
بپرسە لە سەرۆكى دادگاى سوپاى ئینگلیز لە 25ى تەمووزى (1919)دا، بۆت دەگێرێتەوە بۆچ فەرمانى بە خنكاندنى ئەو قارەمانە نەمرە دا. پێت دەڵێت لەبەر ئەوەى داواى ئازادیى كوردستانى دەكردو ڕێگەى نە دەدا سوپاى ئینگلیزو خوێن مژەكانى دەم بنێنە سامانى وڵات‌و ناو جەرگى گەلى كوردەوە.
بپرسە لە مەیدان‌و بانەو دۆزەخ دەرەوە نەڵێن‌و كۆنەشارو خۆیێ‌و سەلماس‌و چاریەو دەشتى مەرگەوەرو تەرگەوەڕ‌و لاجان، بڵێ بۆچى ماڵ‌و منداڵى شێخ مەحمود گەیشتنە لاى ئێوە؟ وەڵامت دەدەنەوە، ئەگەر هەر نەبوو زێوەرى شاعیرى كورد ئامادەیە وەڵامت بداتەوە، چونكە لەگەڵیان بوو.
پێت دەڵێت لەبەر داواكردنى ئازادى‌و سەربەخۆیى خواستن‌و ڕازینەبوونى داگیركەرانى ئینگلیز بوو وامان بەسەرهات.
بپرسە لە نەخۆشخانەى بەغداو بڵێ: بۆچى ئەو قارەمانەتان بە پیرى‌و چوونە ساڵى عومرەوە كوشت؟
(بپرسە لە ڕژێم‌و نۆكەرو یاساوڵ كە بۆچ تەرمى نازدارى ئەو ڕابەرەتان گوللە باران كردو بە مردوویى بریندارتانكرد؟). بۆت دەگێرنەوە كەوا (لە ژیان‌و مردندا) ترسێكى گەورەو كۆسپێكى سەخت بوو لە ڕێى ئازاردان‌و چەوساندنەوەى بێنەوایانى كورد، كەوایان دەزانى بەوە ڕێیان بۆ بەڕەڵڵا دەبێت، دەتوانن بكەونە جلیت بازى. بە بیریانا نەدەهات كەئەو زنجیرە دەپچڕێت‌و ئەلقەكانى لەیەك دەترازێن‌و شۆڕشى چواردەى تەموزى دێتە بەرەوەو تەخت‌و تاراجیان تێكدەدات.
بەڵێ قارەمانى نەمر، ڕۆڵەى نەتەوەى كوردى نەبەزو چقڵى چاوى دوژمنان، ئاوێكى ڕشتى كە تا وڵاتێكى ئازادو گەلێكى شادى پێدەگات وشك نەبێتەوە، مێژووى كوردى سەربڵندو خاوێنكردەوەو هیواو ئایینى گەلى تازە كردەوە.
ئەگەر بەهۆى زوڵم‌و زۆرداریى داگیركەران‌و نا تەواو و خۆپەرستەكانى ناوخۆى نۆكەرو هەڵكەوتى جوگرافیى وڵاتەكەیەوە سەرنەكەوتبێت‌و نەگەیشتبێتە ئامانج‌و بە غەدرلێكراو سەرى نابێتەوە. هەرگیز غەدر ناتوانێت لە شەخسیەتى ئەو كەم بكاتەوەو ئاڵایەك، كە هەڵیكردووە بینەوێنێت. ئەو ئاڵایە هەمیشەو بە درێژایى ژیان‌و مێژووى كوردستان بە بەرزییەوە دەشنێتەوەو بە شانازى‌و سەربڵندى بەهیواو سروودى خۆشنودى كورد دەلەرێتەوە.
تا كوردیش ما بێت، یادى (شێخ)ى نەمرو قارەمان لە دڵیدا دەمێنێت‌و كە سەیرى شارى هەڵمەت‌و قوربانى دەكات، دێرە شیعرەكەى (حەمدى) دەڵێتەوە:
وەك مـەدیـنە بـێ نەبى بێ، یـا نـەجـەف بـێ بێ عەلى
شارى  (غەزنە)ش ئێستە بێ مەحمودە وەك داریكەلى
           لە وتارێكى (مەحمود ئەحمەد)
                                                              بە دەستكاری
 
ڕاڤەكردنى پەیڤەكان
ناوچە	:	هەرێم، دەڤەر
چەپەڵ	:	چڵكن، پیس، قڕێژ
بێگانە	:	بیانى
تەقیو	:	پەقى
چاوچنۆكى	:	ڕژد، ڕەزیل چاوبرسى
ئاسودەگى	:	تەناهى
چەمانەوە	:	كوڕبوونەوە
بێوچان	:	بێپشو، بێوەستیان
بۆ پێشەوەتر	:	پێشڤەتر
ئامانج	:	ئارمانج
هەنگاو	:	شەقاو، پێنگاڤ
پەل	:	دەست
بسڵەمێتەوە	:	ڤەچنقى
پێوە بەستراو	:	پێڤە گرێداى
ئاین	:	ڕێگە، ڕەوشت
سوپێر	:	سەنگەر
ئێسك	:	ئێسقان، هێسك، هەستى
پۆست	:	پێست، چەرم
سوڵدات	:	سەرباز (بەرووسى)
لاك	:	كەلاك، كەلەخ
تۆپیو	:	فەتسى، مردارەوەبوو.
واشە	:	مەلێكى گەورەیە لە باز دەچێت.
برسى	:	برچى، ورسك
فرۆكە	:	باڵەفڕ
شاخ	:	كێو، كەژ، چیا
دۆڵ	: 	نهال، شیو
شار	:	 باژێر
ئەشكەوت	:	شكەفت
خۆڕاگر	:	خۆگرتى
كۆمەك	:	یارمەتى، ئاریكارى
بڵێ	:	ببێژە
ئامادەیە	:	حازرە
تەرم	:	جەندەك، جەنازە
بێ نەوایان	:	بەلەنگازان
هەڵكەوت	:	بار، وەزع
لەپەلوپۆى خستبوو	:	شپرزەى كرد، جوڵەى لێبرى
بۆتى دەردەخەن	:	بۆ تە ئاشكرادكەن
وامان بەسەر هات	:	ئۆسا ب سەرا مە هات
جلیت بازى	:	جۆرە یارییەكە

 

گفتوگـۆ:
1.	لەم باسەدا ناوى گەلێك شوێن هاتووە، هەندێكیان لەكوردستانى عیراقن‌و هەندێكیان لە خوارووى عیراق‌و  هەندێكیان لە كوردستانى ئێران‌و هەندێ شوێنى تر. پەیوەندى ئەم ناوانە بە مێژوو و خەباتى شێخى مەزنەوە چییە؟ لە مامۆستات بپرسە.
2.	شیعرى كام شاعیرت لەبەرە كە باسى شێخ مەحموودى نەمر بكات؟ لە كتێبخانەى شارەكەتدا بۆیان بگەڕێ.
3.	نووسەر لەم باسەدا فەرمانى (بپرسە) دەخاتە پێش ڕستەوە، لە كاتێكدا كە بەپێى ڕێزمانى كوردى دەبێت بكەوێتە پاشەوە. دەزانیت بۆچ؟. بۆ ئەوەى گرنگى بدات بە پرسیارەكە با مامۆستات باشتر تێت بگەیەنێت.

 

هەمیشە بەدەم ژیانەوە پێبكەنە
ئەگەر  ڕووخۆش بیت‌و بەدەم ژیانەوە پێبكەنیت‌و هەمیشە ڕوناك بین بیت، هیوا بەهاتنەدیى ئامانجەكانت پەیدا دەكەیت‌و پشتت بەسەر كەوتن قایم دەبیت‌و بۆ خێرو خۆشى خۆت‌و خەڵك باشتر بیر دەكەیتەوە، بەڵام ئەگەر ڕووترش‌و مۆن بیت‌و وا بزانیت دنیات بەسەرداكەوتووەو هەمیشە تاریك بین بیت. ئارەزوو و ئامانجەكانت یەك بەدواى یەكدا دەمرن‌و هەمیشە پەككەوتەو وزەلێبڕاو و سەرلێشێواو دەبیت، ئەوسا نە خۆت خێرو خۆشى لە خۆت دەبینیت‌و نە خەڵكیش سودت لێوەردەگرن. بەڵێ ئەوانەى هەمیشە بەدەم ژیانەوە پێدەكەنن، كارى گەورە گەورەیان لە دەست دێت چونكە نە لە تەنگوچەڵەمە سڵدەكەنەوەو نە بارى گرانى ڕۆژگار ئەژنۆیان دەشكێنێت.
بڕوابكەن ئەگەر ئێستا لێم بپرسن تۆ پارەو ماڵى دنیات دەوێت یان دڵنیایى‌و دڵ‌و  دەرونێكى دەم بە پێكەنین، یەكسەر بێ سێ‌و دوو لێكردن دەڵێم دڵنیایى‌و دڵ‌و دەرونێكى دەم بە پێكەنین‌و گەشاوە، چونكە پارەو ماڵى دنیام بە پەستى‌و مۆنییەوە بۆ چییە؟ چى لە پایەى بەرز بكەم ئەگەر هەمیشە پەستى دایگرتبم‌و بەرى دڵم گیرابێت‌و وەكو پاپۆڕەكەم نوقم بووبێت وابم.
ئێوە سەیربكەن دایكێكى گرژومۆن لە ماڵدا، ماڵەكە دەكات بە دۆزەخ كەچى دایكێكى ڕووخۆش‌و دەم بە پێكەنین‌و دڵ‌و دەروون فراوان ناوماڵ دەكات بە بەهەشت‌و وەكو گوڵاوى پیادا بپرژێنێت ئاوایە.
ئێوە سەیرى گوڵ‌و گوڵزارو كارژۆلەو بەرخۆڵەى قەدپاڵ‌و جریوەو جووكەكەى بولبول‌و باڵدارو ئێسكى سوكى منداڵان‌و هاوارو هاژەى تاڤگەو قەڵبەزەو شەپۆڵى پەڵە گەنم بكەن، ئەگەر سەیركردنەكەتان بە ڕوویەكى خۆش‌و دەم بە پێكەنینەوە بوو ئەوا ئەم دێمەنانەتان جوان دێتە بەرچاو، بەڵام ئەگەر پەست‌و خەمبارو لێوبەبارو تاریكبین بن ئەوا ئەو هەموو جوانییانە نابینن.
ئەگەر دەتەوێت ڕووخۆش‌و دەم بە پێكەنین بیت، دەبێت هەمیشە بەرەنگارى پەستى‌و دۆشـدامان ببیت، ئەوەش بزانە هەر كاتێك بكەویتە خۆت بۆ كاركردن‌و كاروبار جێبەجێكردن، ماوە هەیەو دەرگاى سەركەوتن لەسەر پشتە، ئەگەر دەتەوێت هەمیشە بەدەم ژیانەوە پێبكەنیت، دەبێت ماوە بدەیت بەخۆت‌و بهێڵیت كە خونچەى هیوا لە دڵ‌و  دەروونتا چەكەرە بكات، تا وردەوردە دەم دەكاتەوەو دەگەشێتەوە، دەبێت هەمیشە چاوەڕوانى كارى باش بیت نەك خراپ.
ئەگەر وا بزانیت كە هیچ نیت‌و هیچت لەدەست نایەت ئەوا دوادەكەویت‌و هیچ بەهیچ ناكەیت‌و ناتوانیت بەدەم ژیانەوە پێبكەنیت، بەڵام ئەگەر وا بزانیت كە شتت لەدەست دێت‌و هیچت لە كەس كەمتر نییە، ئەوا هەر لە خۆتەوە هەست دەكەیت كە بەكارو بە توانایت‌و هەموو شتێكت لە باردایەو چاوت لە ئیش ناترسێت‌و دەتوانیت كێو ببڕیت‌و هەمیشە زەردەخەنە لا لێوتى گرتووە. تۆ ئەو مەبەست‌و ئامانجەى خۆت دەستنیشان بكە ئیتر با دوورو گرانیش بێت، هەر دەیگەیتێ، چونكە هەر ڕۆژە هەنگاوێكى بۆ دەهاوێژیت.
ئەو دڵ‌و دەروونانەى بەدەم ژیانەوە پێدەكەنن، كە كاریگران‌و سەخت دەبینین پێكەنینیان دێت، هەركە دەست دەدەنە كارەكە تا ئەنجامى دەدەن ڕوویان خۆشەو هەمیشە دەم بە پێكەنینن. بەڵام ئەو دڵ‌و دەروونانەى تاریك‌و پەستن هەر لەگەڵ بینینى كارێكدا دەتۆقێن‌و هێزى ئەژنۆیان دەشكێت.
بەڕاستى هەندێك هەن زۆر سەیرن، حەز بەسەركەوتن دەكەن، بەڵام بە مەرجێك بۆیان هیچى تێنەچێت‌و هیچ خۆیان هیلاك نەكەن وایان دەوێت هەموو شتێكیان لە ئاسمانەوە بۆ بكەوێتە خوارەوەو یا لەبن زەوەیدا كوپەڵەى زێر بدۆزنەوە، ئەگەر ئەمانەیان بۆ نەبوو پەستى دایان دەگرێت‌و خۆیان لە زەردەخەنەو پێكەنین دەتۆرێنن‌و لچ دەدەن بەیەكدا.
ئەى قوتابى خۆشەویست هەمیشە بەدەم منداڵى ناو بێشكەو بەدەم كرێكارو جوتیارو پیرو لاو و كەس‌و كارو خوشك‌و براو ناسیاوەوە پێبكەنە، ئەگەر گرفتێك هاتە ڕێگات سەرى دنیات لێنەیەتەوە یەك بەڵكو زەردەخەنە بتگرێت. لەسەر كەوتن‌و سەرنەكەوتندا هەر پێبكەنە، بەهەر چوار لاى خۆتدا پێكەنین وەك گوڵاو بپڕژێنە، چونكە دەبێتە هۆى سەركەوتن‌و گرەو بردنەوەت( ).
 
ڕاڤەكردنى پەیڤەكان
پەیڤ		واتا
پەككەوتە	:	كەڤنار
وزەلێبڕاو	:	بێوەج
تەنگوچەڵەمە	:	ئاستەنگ
دۆشـدامان	:	دەست كێلەك
چەكەرە	:	شینبوون
بپڕژێنە	:	بڕژێنە

گفتوگـۆ:
1.	بۆچى ئارەزوو و ئامانجەكانی مرۆڤى ڕووترش‌و مۆن دەمرن؟
2.	هەندێك كەس هەیە، كە ڕقیان هەڵدەستێت یان گاڵتەیان لە شتێك دێت بە تەوسەوە زەردەخەنەیەك لالێویان دەگرێت، ئایا دەتوانیت ئەو زەردەخەنەیە لە زەردەخەنەیەكى تر جودا بكەیتەوە، كە لە دڵخۆشى‌و خۆشەویستییەوە هەڵقوڵابێت.
3.	دەڵێن لە كاتى سەرنەكەوتنیشدا هەر دەبێت پێبكەنین، ئایا تۆ ئەم قسەیە بە ڕاست دەزانیت؟ پێكەنینى مرۆڤى سەرنەكەوتوو سودى چییە؟
4.	دەبێت بە چ شێوەیەك بەدەم كارى گران‌و گیرو گرفتەكانمانەوە بچین؟


زانست شتى سەیر دەدۆزێتەوە

زانست هەموو ڕۆژێك شتى نوێ دەدۆزێتەوە، دەگەرێت‌و دەپشكنێت‌و ورد دەبێتەوە شتى وامان پیشاندەدات سەرمان سوڕدەمێنێت، شتى وا كە هەر نەمان بیستبوو یان بە هەڵە بۆى چووبووین، ئەم شتانە زۆرن گەلێك جۆرن ئێمە هەندێكى دەخەینە پێش چاو.
ڕووەك هەیە مۆسیقاى بۆ لێبدەیت هەڵدەپەرێت:
دوو زاناى هیندى دكتۆر (سنگ)و دكتۆر (پانیاها)، ئەمەیان دۆزییەوە، هەموو بەیانییەك بۆ ماوەى بیست‌و پێنج‌و دەقیقە مۆسیقایان بۆ هەندێك ڕووەك لێدەداو لەگەڵ مۆسیقا لێدانەكەشدا سەیرى پڕۆتۆپلازمى ناو سێڵى ئەو ڕووەكانەیان دەكرد. سەیریانكرد تا مۆسیقاكە لێبدرێت ئەو پڕۆتۆپلازمە خێراتر دەجوڵێتەوە مۆسیقا نەما پڕوتۆپلازمەكە وەكو خۆى لێدێتەوە.
ئەو ڕووەكەى تاقییان دەكردەوە پێیدەڵێن (موموزا) دووان لەو موموزانەیان لەیەك ڕۆژدا ڕواند خاكى هەردووكیان وەك یەك بوو، وەك یەكیش خزمەت دەكران، بەڵام ئەوەندە لەیەك دووربوون، كە مۆسیقایان بۆ یەكێكیان لێدەدا، دەنگەكە نەدەگەیشتە ئەوەكەى تریان، لە دواییدا كە ڕوان‌و گەورە بوون، سەیریانكرد ئەوەیان، كە مۆسیقاكەیان بۆ لێدابوو، ئەوەندەو نیوى ئەوەیان، كە مۆسیقاى بۆ لێنەدراوە درێژ بووە.
بە ڕووەكدا دەزانین ژێر زەمین چ كانزادێكى تیادایە گیایەك هەیە پێیدەڵێن (ئەفسنتین) ئەمە ئەوەیە، كە (ئیبنول بەیتار) ناوى نابوو (دەمەسیسە) ئەمە لە هەر ناوچەیەكدا بڕوایە، ماناى وابوو ئەو ناوچەیە (مەنگەنیز)ى تێدایە، هەندێك ڕووەكى تر هەن لەهەر شوێنێكدا بڕوێن، ماناى ئەوەیە ئەو شوێنە ئاسنى هەیە.
دەستەیەك لە جێولۆجییەكانى كازاخستانى وڵاتى سۆڤێت، شوێنێكیان دۆزییەوە پڕ بوو لە گوڵە وەنەوشە، واى بۆ چوون، كە ئەو شوێنە نەوتى ببێت، دواى ئەوە دەستیانكرد بە گەڕان‌و زەوى هەڵكەندن، لە ئەنجامدا بۆیاندەركەوت، كە بۆچوونەكەیان ڕاستەو نەوتیان دۆزییەوە.
وە نەبێت ئەم دۆزینەوەیە شتێكى ڕێكەوت بێت، چونكە ئەوى ڕاستى بێت، لە نێوانى ڕووەك‌و كانزادى ئەو خاكەدا، كە ڕووەكەكەى تێدایە، پەیوەندییەكى گەورە هەیە، ئەمەش لەبەر ئەوەیە، كە ڕووەك بۆ نەشونماو گەورەبوون پێویستیى بە كانزادە، ئەگەر ئەو كانزادە پێویستە لە خاكى ڕووەكەكەدا ببێت، ئەوا ئەو ڕووەكە باش دێتە بەرهەم‌و جوان دەبێت‌و سەرنج ڕادەكێشێت.

زیندەوەر یارمەتى یەكتر دەدەن:
ئەوەى تا ئێستا سەرنجمان داوە ئەوەیە، كە زیندەوەر پەلامارى یەكتر دەدەن‌و یەكتر ونجڕونجڕ دەكەن، بەڵام ئەوەى زاناكان دۆزیویانەتەوە پێچەوانەوەى ئەم سەرنجەى ئێمەیەو مەرج نییە هەموو زیندەوەر وابێت، ئەو زانایانە دەڵێن هەندێك زیندەوەر هەن لە ژیان‌و گوزەراندا یارمەتیى یەكتر دەدەن، بۆ نمونە دەڵێن باڵدارێكى بچوك هەیە كاتێك كە نەهەنگ لمۆزى لەئاو دەردێنێت ددانەكانى جیردەكاتەوە، ئەم باڵدارە بچوكەیە دێت بە دەنووك بەردەبێتە ئەو خۆراكەى لەنێوان ددانەكانى نەهەنگەكەدایەو دەیخوات، بەم كارە خۆى تێردەكات‌و ددانەكانى نەهەنگیش پاكوخاوێن دەكاتەوە، لەبەر ئەوە ئەم باڵدارە ئەم كارەى پێ خۆشەو نەهەنگەكەش ڕازییە، بۆیە تەواو ددانەكانى بۆ جیردەكاتەوەو نقەى بۆ ناكات تا باڵدارەكە لەكارى خۆى دەبێتەوە.
زاناكان لەم دواییەدا جۆرە پێكەوەژیانێكى بەخۆشى‌و ئاشتییان لەنێوان دوو جۆر زیندەوەرى جیاوازدا دۆزییەوە، یەكەمیان مێروولەیە، كە پەلامارى چرۆ زەبەندەكانى ئەمریكاى ناوەند دەدات‌و چیى بەر چنگ بكەوێت دەیخوات‌و دەیماشێتەوە، جۆرەكەى تریان باڵدارێكە، كە لەپێش ئەو جۆرە مێروولەیەدا پەلامارى ئەو ناوە دەدات‌و جڕو جانەوەرى دەخوات، بەڵام سەیر ئەوەیە دەست بۆ ئەو جۆرە مێروولەیە نابات ئەگەرچى تا بڵێیت بۆ ئەو باڵدارە خۆراكێكى نایابە. هەروەها ئەو میروولەیە بەلاى ئەو باڵدارەدا ناچێت‌و هەقى نییە بەسەرییەوە لەگەڵ ئەوەشدا، كە پەلامارى هەموو زیندەوەرێك دەدات‌و هەموویان پەریشان دەكات.









   چاو لە ئاسماندا:
مانگە دەستكردەكان چاوى دەستكردى هەستداریان پێوەیە، ئەم مانگە دەستكردانە بەهۆى ئەو چاوانەوە دەتوانن وێنەى هەموو شتێك لەسەر زەوى بگرن، هەرچییەك هەبێت لەسەر زەوى لە سوپاو لە فڕۆكەخانەو شوێنى موشەك تەقاندن‌و وێنەى هەموویان دەگرێت.
ئەوە شتێكى دیارە، كە زەوى بەدەورى خۆیدا دەسوڕێتەوە، هەروەها مانگە دەستكردەكانیش بە دەورى زەویدا دەسوڕێنەوە، لەبەر ئەوە ئەم مانگە لەیەك شوێندا نین‌و بە هەموو شوێنێكى زەویدا تێپەڕ دەكەن ئەو چاوە دەستكردانەى بەو مانگانەوەن وێنەى هەموو شتێكى سەر زەوى دەگرن، نەك هەر ئەوەندە، بەڵكو ئەو وێنانە لەوێوە دەنێرن بۆ ئەو زانایانەى لەسەر ڕووى زەوییەوە سەرنجیان لێدەدەن‌و چاودێریان دەكەن.
لە كتێبى خوێندنەوەى عەرەبى،
پۆلى دووەمى بنەڕەتییەوە وەرگیراوە

ڕاڤەكردنى پەیڤەكان
پشكنین	:	لێگەڕهان
وەنەوشە	:	بە نەفش
كانزاد	:	مەعدەن
نەهەنگ	:	حوت
 
گفتوگـۆ:
1.	بە چ تاقیكردنەوەیەك زانرا هەندێك جۆرى ڕووەك بە مۆسیقا نەشونمادەكەن؟
2.	چۆن بە هەندێك ڕووەكدا ئەوەمان بۆ دەردەكەوێت كە ئەو خاكەى ڕووەكەكەى تیادا نێژراوە، چ جۆرە كانزادێكى تێدایە؟
3.	ئایا دەتوانیت یەك دوو نمونە لە یارمەتى‌و پێكەوە ژیان‌و گوزەرانى زیندەوار بهێنێتەوە؟
4.	هەندێك سودى مانگى دەستكردمان بۆ باس بكە؟



 
 
