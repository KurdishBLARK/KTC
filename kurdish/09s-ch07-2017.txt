
چاوگ سەرچاوەی دروستكردنی كارە
ئـ/
1. خوێندن چاوی مرۆڤ دەكاتەوە.
2. نڤیسین بۆ مە پێویستە.
3. زانین ڕوناكییە.
4. ئەم هەر ب یەكگرتنێ‌ دگەهینە ئارمانجێ‌.
5. ئاوەدانكردنەوەی گوندەكان ئەركێكی كوردایەتییە.
6. پاراستنی دەستكەوتەكان نیشانەی دڵسۆزییە.
ب/
1. ئەوان وانەكە دەخوێنن.
2. ئازاد چیرۆكێ نڤیسی.
3. ئێمە پرسیارەكەمان زانی.
4. كۆمەڵەكان یەكیانگرت.
5. گوندەكان ئاوەدانبكەنەوە.
6. دارستانەكان دەپارێزین.

خستنەڕوو:
ئـ - كاتێك سەیری ڕستەكانی بەشی (ئـ) دەكەین، دەبینین وشەكانی (خوێندن، نڤیسین، زانین، یەكگرتن، ئاوەدانكردنەوە، پاراستن) هەموویان (چاوگن)‌و وەك ناو لەڕستەدا بەكارهێنراون، هەر یەكێك لەم چاوگانە كردەوەیەك پیشاندەدات، بەڵام كردەوەكە نەدراوەتە پاڵ كەسێك یان شتێك، هەروەها كاتی دیاریكراوی تێدانییە.

ب- كاتێك سەیری ڕستەكانی بەشی (ب) دەكەین، دەبینین وشەی (دەخوێنین، نڤیسی، زانی، یەكیانگرت، ئاوەدانبكەنەوە، دەپارێزین) هەموویان لێرەدا (كارن)‌و لە چاوگەكانی بەشی (ئـ) وەرگیراون‌و لێیان نزیكن، هەر یەكێك لەم كارانە، كردەوەیەكی پیشانداوەو خراوەتە پاڵ كەسێك، یان شتێك كە بكەرەكەیەتی لە كاتێكی دیاریكراودا، بۆكاتی ڕابردوو یان ڕانەبردوو. 
	ئەگەر جارێكی تر بە وردی سەیری كارەكان بكەین لە ڕووی دروستكردنیانەوە، دەبینین هەر یەكێك لەم كارانە لە چاوگێك وەرگیراوە، یان دروستكراوە كە لەڕستەكانی بەشی (ئـ) هاتوون، ئەمەش بە لابردنی پیتی (ن)ی نیشانەی چاوگ، كەواتە دەتوانرێت كاری ڕابردوو لە چاوگ دروستبكرێت، بۆیە چاوگ بە سەرچاوەو بناغەی داڕشتنی كار دادەنرێت.
 
دەستور: 
	چاوگ سەرچاوەی داڕشتنی كارە، چونكە دەتوانرێت كاری (ڕابردوو، ڕانەبردوو، داخوازی) لێدروستبكرێت هەر كارێك دەبێت ئەم سێ شتە بگەیەنێت:
1. كردەوەیەك پیشانبدات.
2. كردەوەكە بخرێتە پاڵ كەسێك یان شتێك، كە بكەرەكەیەتی.
3. كاتێكی دیاریكراوی تێدا هەبێت.


ڕاهێنان (1)
	سێ چاوگ بهێنەوە، ئینجا كاری ڕابردوویان لێ دروستبكە و جارێك وەك چاوگ ‌و جارێك وەك كار لە ڕستەدا بەكاریان بهێنە.
ڕاهێنان (2)
	جیاوازی لەنێوان چاوگ‌و كاردا چییە؟ بە نمونە ڕوونیبكەوە.

ڕاهێنان (3)
	وەڵامی ڕاست هەڵبژێرە:
1. چاوگ سەرچاوەی داڕشتنی ..... (كارە/ ناوە/ جێناوە)
2. خاسیەتی چاوگ بریتییە لەوەی كە.....
   (كاتی دیاریكراوی تێدایە/ ئەركی ناو نابینێ/ ناخرێتە پاڵ كەسێك)
3. خاسیەتی كار بریتییە لەوەی كە......
   (كاتی تێدانییه/ ئەركی ناو دەبینێ/ دەخرێتە پاڵ كەسێك)
4. (مە خوێندن تەواو كر) خوێندن ئەركی.....
    (بكەرە/ بەركارە/  دیارخەری ناوە)
5. (نووسینەكانی ئێوەم خوێندەوه) نووسینەكان.....
     (دیارخراوە/ نیهادە/ دیارخەری ناوە)‌ 
 
ڕاهێنان (4)
	ئەم ڕستانەی خوارەوە شیبكەوە:
1- مە خوێندن تەواو كر.
2- ژووری دانیشتنەكەیان پاككردەوە.
3- نووسینەكانی ئێوە دەخوێنمەوە.