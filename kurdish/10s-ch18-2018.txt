

خــاڵبــــەنــدی

- چۆن كات دەزانیت؟
- ئەمە كارێكی ئاسانە.سەیری سەعاتەكەت بكەو بزانە كات چەندە؟
- باشە.ئەی لەپێش ئەوەدا سەعات دابهێنرێت چۆن كات دەزانرا؟
- بەئاو دەزانرا.
- بەئاو!چۆن چۆنی؟
- ئاویان دەكردە ناو دەفرێكەوەو كونێكی بچووكیان دەكردە بنی دەفرەكە، ئاوەكە بەڕێكوپێكی تنۆك تنۆك لەكونی دەفرەكەوە دەهاتە خوارێ‌ ئینجا بەپێی ئەو ئاوەی كەلەدەفرە كونكراوەكە دەهاتە خوارەوە دەزانرا كات چەندە.

 *         *          * 

      لەو ئاخاوتنەی سەرەوەدا، كەڕستەی ((چۆن كات دەزانیت؟)) دەخوێنینەوە، پێویستە دەنگمان وەها دەرببڕین كە پرسی تێدابێت. وە كەڕستەی (ئەمەكارێكی ئاسانە)ش، دەخوێنینەوە، دەبێت دەنگمان وەها دەرببڕین كەڕاگەیاندنی تێدابێت، هەروەها كەڕستەی ((بەئاو)) دەخوێنینەوە دەبێت دەنگمان وەها دەرببڕین كەسەرسوڕمانی تێدابێت.ئنجا لەدوای ئەمە ئەگەر سەیری كۆتایی ڕستەی یەكەم بكەین ئەم نیشانەیە (؟) دەبیبنین، كەنیشانەی پرسە. وە ئەگەر سەیری كۆتایی ڕستەی دووەم بكەین ئەم نیشانەیە (.) مان بەرچاو دەكەوێت، كەنیشانەی كۆتایی ڕستەیە. وەئەگەر سەیری كۆتایی ڕستەی سێیەم بكەین،ئەم نیشانەیەی (!) تێدا دەبینین كە نیشانەی سەرسوڕمانە . ئەم نیشانانە و هەندێك نیشانەی تر كە لەمەولا بەرچاوت دەكەون پێیان دەگوترێت ((خاڵبەندی))
ئەگەر ئەم نیشانانە و لە جێی خۆیاندا بە وردی دابنرێن زۆر یاریدەی خوێندەواران دەدەن، كە بە ئاسانی لەوە بگەن كە دەیخوێنینەوە و هەڵەی تێدانەكەین.
وە هەر نیشانەیەك لەو نیشانانە ، ناوێكی تایبەتی و جێی خۆی هەیە، لە ڕستەدا، ئەوا لە خوارەوەناوو جێگای هەر یەكێك لەو نیشانانە دەخەینە بەرچاو.


یەكەم: خاڵ  (0)
خاڵ ڕاوەستانێكی تەواو پیشان دەدات، وەلەم شوێنەدا بەكاردەهێنرێت:
1- لە كۆتایی هەموو ڕستەیەكدا دادەنرێت، جگە لە ڕستەی پرس‌و سەرسوڕمان وەك:
ئاسۆ برازای منە.
خۆر لە ڕۆژهەڵاتەوە هەلدێت و لە ڕۆژئاواوە ئاوادەبێت.
2- لەدوای یەكەم، یا یەكەم و دووەم پیتی ناوێك كە پێش ناوهێنانی خێزانەكەی بكەوێت، وەك:
م. بازیانی
د. ق. ئامێدی



دووەم: دووخاڵ (:)
دووخاڵی لەسەر یەكتر نیشانەی لێكدانەو ڕاڤە كردنە وەلەم شوێنانەدا بەكاردەهێنرێت:
1- لەپێش ئاخاوتنێكەوە، كە وەك خۆی بگێڕێتەوە ، یا بگوترێت وەك:
 نەسرین گوتی: ئەمە چەفتەكەی من نییە
2- لەدوای وشەیەكەوە یاباسێكەوە، كەپێویستی بە تەفسیرولێكدانەوە بێت، وەك: 
ساڵ لە چوار وەرز پێك دێت : بەهار، هاوین، پاییز، زستان.
3- پێش هێنانەوەی نموونە (لە بڕی بۆ ‌وێنە، وەكو، بۆ نمونە...) بەكاردەهێنرێت لەم بارەدا دەتوانرێت لە دوای دوو خاڵەكەوە، تەقەڵێكیش دابنرێت، وەك: 
هاوەڵكار، بۆ تەواكردنی هاوەڵكارێكی تریش بەكاردەهێنرێت:-
شاسوار، زۆرجوان بە عەرەبی دەدوێت.
     
سێ‌ یەم – بۆر (،):
بۆر نیشانەی كورتترین ڕاوەستانەو لەم شوێنانەدا بەكاردەهێنرێن.
1- لەدوای ناوی بانگ كراوەوە وەك :
كوڕینە، بخوێنن، بە خوێندن دەگەنە ئامانج 
2- لە نێوان جێگرو جێ‌ لێ‌ گیراودا ، وەك:
ئەحەی ناسر، گۆرانی بێژی بەناوبانگ، لە شاری سلێمانیدا دەژیا.
3- بۆ جیاكردنەوەی زنجیرە وشەیەك، كە سەر بە بەشێك لە بەشەكانی ئاخاوتن بن لە ڕستەدا بە ئامرازی لێكدەر نەبەسترابن بە یەكترەوە، وەك: 
پارچەكانی ئاخاوتن ئەمانەن : ناو، جێناو، هاوەڵناو، كار، هاوەڵكار، ئامرازی پەیوەندی، ئامرازی لێكدەرو ئامرازی بانگكردن.
4- بۆدابڕینی زنجیرە وشەیەك لەیەكتر، كەدوو دووپێكەوە بەكارهێنرابن، وەك:
جووتیار بەگەرماو سەرما، بەخۆشیو ناخۆشی، بازووی مەردانەی
 لێ هەڵ ماڵیوە، زەوی دەكێلێت، خۆراك بۆمیللەت دەردەهێنێت .
5- لەدوای گێڕانەوەیەكی یەكسەر، واتا ئەگەر قسەكەر قسەیەكی كۆنی خۆی بگێرێتەوە، وەك:
من خۆم گوتم، (دارەكان بەنەمامی مەبڕنەوە).
6- لەپێش ئامرازی لێكدەری (وە، یا، یان)ەوە، بەمەرجێك نەكەوتبێتنە سەرەتای ڕستەوە، وەك:
نەمن هاتبووم بۆئاهەنگەكە، وەنە شاسواری برام.
قەڵەمەكەتم بدەرێ‌، یاپاندانەكەت .
7- لەدوای گرێیەكی درێژ بۆ پاراستنی واتای ڕستەكە لە لەنگی وەك:
دارستانی ئەوبەر ڕووبارەكە لەدارستانی ئەم بەر ڕووبارەكە، چڕترە.
8- لەدوای وشەی (بەڵێ‌) و (نەء .....نەخێر)ەوە وەك:
بەڵێ‌، ئەمە كتێبی منە.
نەء، ئەوە هی من نییە.
نەخێر، دەستە چەورەكەی خۆتان بەسەر ئێمەدا مەشۆن.
9- لەبڕی كاری قرتێنراو (حەزف كراو)، وەك:
من دەچم بۆمەڕاكش ‌و ئەویش، بۆكوێت.
10- بۆدابڕینی پاڕستەی ناوی، هاوەڵناوی، هاوەڵكاری لەشاڕستەكە، لەڕستەی ئاوێتەدا وەك :
ئـ- من نەم بیستووە، كەئێوە هاتبن بۆئێرە.
ب- بەفرێ‌، كەلەزستاندا دەبارێت، لەهاویندا دەتوێتەوە.
پ- كەی لەئەركەكەم ببمەوە، سەرێكتان لێ‌ دەدەم.
11- لەڕستەی لێكدراودا، دەتوانرێت، لەبڕی ئامرازی لێكدەری ( و ) بەكار بهێنرێت، وەك :
سیروان ویستی بچێت بۆشار، ئەسپەكەی هێنا، زینیكرد، سواری بوو، كەوتە رێ‌، لەڕێ‌ باران دای ڕشت، هەرچی لەشی هەیە، تەڕبوو.
12- دەتوانرێت لەبڕی (كە)ی لێكدەر لەڕستەدا بەكار بهێنرێت وەك: 
پێم خۆشە، سەرێكتان لێ‌ بدەم.
كەس ئەو كەسەیە، لەڕۆژی تەنگانەدا فریات دەكەوێت.

چوارەم- بۆر و خال (؛):
بۆر و خاڵ وچان گرتنێكی درێژتر لە وچان گرتنی بۆری سادە. بەكار دەهێنرێت، وەك: 
لەكۆمەڵەی فڕۆكەوانی عێراقدا فێری فڕۆكەوانی دەبین لەوێ‌ باســـەیری یەكتری بكەین، لەكاتی فڕیندا باهەریەكەمان هەڵەی ئەوەی تر ڕەچـــاو بكات، تاكو لەجارانی داهاتوودا، دووبارەیان نەكەینەوە و بەتەواوی فێری لێخوڕینی فڕۆكەببین.

پێنجەم- نیشانەی پرس(؟):
نیشانەی پرس دەخرێتە كۆتایی ئەوڕستەیەوە كەپرسیاری تێدابێت، وەك:
 بەچی لەڕووبارەكە پەڕیتەوە؟
 كەی گەیشتنە جێ‌؟


شەشەم: نیشانەی سەرسوڕمان (!) :
ئەم نیشانەیە لەكۆتایی ئەو ‌وشانە، یائەو، ڕستانەی، كەسەرسوڕمانێ‌، یاپەژارەیێ‌، یاهەستێكی دەروونی تێدایە بەكاردەهێنرێت، وەك :
چەند درەنگ هاتیت!
ئای!ئەوەلێرەیت!
ئۆخەی! لەدەست دەرەبەگ ڕزگارمان بوو.
سەیری ئەو گوڵەكە، چەندجوانە !
ئای لەو گوڵانە!چەندجوان گەشاونەتەوە !

حەوتەم- جووتە كەوانەی بچووك (    ) :
ئەم نیشانەیە لەم شوێنانەدا بەكاردەهێنرێت :
1- لەپێش ‌و پاشی وشەیەك، یاڕستەیەكەوە، كەخوێندەوار بەلایەوە جێی واق ‌وڕمان بێت، وەیا بویسترێ‌ سەرنجی خەڵكی بۆڕابكێشرێت وەك :
تەنیا شێوازی (گۆران)م بەدڵە، لە داڕشتنی هۆنراوەدا.
لە باخەكەی ئێوەدا هەر (شەوبۆكان)م لەلاجوان بوو.
پیاوی دڵسۆز ئەوكەسەیەكە (سوودی بۆمیللەت هەیە)و دەستی یاریدە بۆكەسانی تر درێژ دەكات.
2- لە پێش ‌و پاشی ئەوئاخاوتنەوە دادەنرێت، كەدەقەكــەی ناشكێنرێـــت   
واتە وەك خۆی بەبێ‌ دەستكاری دەگێڕریتەوە، وەك :
هاوڕێكەم پێمی گووت (من بەدەرچوونت، وەك گوڵ گەشامەوە).
باوكم هانی دەدام ‌و دەیگوت (كوڕم بخوێنە، بەخوێندن دەبیتە پیاو).

هەشتەم- جووتە كەوانەی گەورە [       ] :
ئەم نیشانەیە:
1- وشەیەك، یاگرێیەك، یاڕستەیەك دەخرێتە نێوانی، كەواتایەكی تایبەتی هەبێت، لەڕستەیەكی تردا، وەك:
پیرەمێرد [حاجی تۆفیق] شاعیرێكی مەزن بوو.
شاری سلێمانی [كەكەوتۆتە دامێنی چیای ئەزمڕ] سلێمان پاشای بابان دروستی كردووە.
2- وشەی بێگانە، وەك:
شارەوانی [بلدیە] خزمەتی گەل دەكات.
میری [حكومەت] لەگەلەو بۆكەلە.
3- ساڵی لەدایك بوون، وەك :
جەمیل سائیب لەساڵی [1925]دا چیرۆكی [لەخەوما]ی نووسیوە.

نۆیەم: هێڵ، یاتەقەڵ:
ئەم نیشانەیە لەم شوێنانەدا بەكاردەهێنرێت :
1- بۆجیا كردنەوەی دووكەسی گفتوگۆكەر، وەك:
لەماڵەوە دانیشتبووم، قادری هاوڕێم هات ‌و گوتی:
- دوو ڕۆژە دیارنیت ؟
- نەخۆش بووم ‌و لەجێدا كەوتبووم.
- ئەی ئێستا چۆنیت ؟
- باشم
2- دەتوانرێت لەبڕی ئەو دووكەوانە گەورەیە بەكاربهێنرێت، كەوشەیەك، یاگرێیەك، یاڕستەیەك (كەواتایەكی تایبەتی هەیە لە ڕستەیەكی تردا) بەكاردەهێنرێت، وەك:
بیابانی گەورەی ئەفریقا (وەكو بیستوومە) ڕووبەرێكی پانی هەیە لە نیشتمانی عەرەبدا.
3- لە نێوان ژمارە و ژمێرراودا، ئەگەر كەوتنە سەرەتای ڕستەوە، وەك: لە ئەنجامی هەموو سەركەوتنێكدا :
ئـ- زۆر خەستەخانەو مەڵبەندی ساوایان دەكرێنەوە.
ب- گەلێ‌ شارو دێهاتی نوێ‌ دروست دەكرێن .
پ- باری ئابووری وڵات سەرلەنوێ‌ جێگیر دەبێت.
ت- ئاسایش باڵ بەسەر وڵاتدا دەكێشێت.
4- لە كۆتایی دێردا- ئەگەر نەتوانرا جێی نووسینەوەی هەموو بڕگەكانی وشەی دوایینی ڕستەكەی بە تەواوی تێدا بكرێتەوە، بۆ وێنە ئەگەر جێ نەماو وشەی (هەنارەكە) هەمووی لە دێڕێكدا بنووسرێ‌، هێڵێكی بچووك لەدوای ئەو بەشەیەوە دادەنرێت، كە دەتوانرێت لە دێرەكەدا بنووسرێت، ئەو بەشەش یەكێ لەمانە دەبێت:
________هە__
نارەكە_______
_______هەنا
رەكە_______
_____ هەنارە__
كە________

دەیەم- چەند خاڵێك (.......) :
ئەم نیشانەیە، لەم شوێنانەدا دادەنرێت، كەوشە، یاگرێ‌، یا ڕستەی تێدا قرتێنراوە (حەزف كراوە)، بەنیازی كورتكردنەوە ، دەربڕینی تەنیا گرنگەكانیان، وەك :
1- لەگەڵ مامۆستاكانمان چووین بۆ سەیران، لەوێ‌ دەستمان كرد بە یاری و مەلەكردن و ........... ئێوارێ‌ بە خۆشی و شادی، گەڕاینەوە بۆ ماڵێ‌.
2- ئەگەر بخوێنیتەوە، دەردەچیت، ئەگینا ....... 
3- ئیستیعمارمان بە خۆی و ..........لە عیراقدا شاربەدەر كرد.

دەستور:
خاڵبەندی، یا دانانی خاڵ‌و نیشانە، لە نێوان بەشەكانی ئاخاوتن دا، لەكاتی نووسیندا، بۆ جیاكردنەوەیان لە یەكترا، یابایەخدان بە دەربڕینی دەنگ‌و سۆز، لەكاتی خوێندنەوەدا، كارێكی گرنگ‌و پێویستە. خاڵبەندی پەیوەندیەكی بەهێزو فرمانی هەیە بە خوێندنەوەو، واتای ئاخاوتنەو  چونكە هەرباسێك، لە كۆمەڵە بڕبڕەیەك (فەقەرە) پێك هاتووە، هەموو بڕبڕەیەكیش، لە كۆمەڵە ڕستەیەك پێك هاتووە، ئەم ڕستانەش، هەندێكیان سادەو سەربەخۆن، یا هەندێكیان چونەتە پاڵ یەكتر، یا ئاوێتە بەیەكتر بوون وەیا جاری ئەوتۆ هەیە، ڕستەیەك، لەناو ڕستەیەكی تردا دەبینرێت، كەواتاكەی سەر بەڕستەیەكی ترە، بێجگە لەمە، ڕستە لە چەند وشەیەكی جۆراو جۆر سازدەبێت ‌و نووسەر دەیەوێت ئەو پەستیە، یاشادیە، یاهەر كارێكی تری دەروونی خۆی بەو وشانە دەرببڕێت، وەیا بوخڕێتە كەسێك، وەیا پرسێك بكات، ئەم خاڵبەندیە، واتە ئەم نیشانانەی، كەلێیان دواین، باشترین هۆن بەدەست نووسەرەوە، كەلە نووسیندا، هەستی دەروونی خۆی پێ یان دەرببڕێت، هەروەها بەدەستی خوێنەرەوە، كەهەڵە لە خوێندنەوەدا نەكات، وەنیشانەكانیش ئەمانەن:
1- خاڵ، بەم شێوەیە وێنەی دەكێشرێت ( . ).
2- دوو خاڵ، بەم شێوەیە وێنەی دەكێشرێت ( : ).
3- بۆر، بەم شێوەیە وێنەی دەكێشرێت ( ، ).
4- بۆرو خاڵ، بەم شێوەیە وێنەی دەكێشرێت ( ؛ ).
5- نیشانەی پرس، بەم شێوەیە وێنەی دەكێشرێت ( ؟ ).
6- نیشانەی سەرسوڕمان، بەم شێوەیە وێنەی دەكێشرێت ( ! ).
7- جووت كەوانەی بچووك بەم شێوەیە وێنەی دەكێشرێت ( ( ) ).
8- جووت كەوانەی گەورە، بەم شێوەیە وێنەی دەكێشرێت (  [  ]  ). 
9- هێڵ یان تەقەڵ، بەم شێوەیە وێنەی دەكێشرێت ( ــــــــــــ ).
10- چەند خاڵێ‌ بەم شێوەیە وێنەی دەكێشرێت (........ ).

ڕاهێنان ( 1 )
ئەم ڕستانەی خوارەوە، كەخاڵ ‌و، دووخاڵ ‌و بۆریان كەمە، بۆیان دابنێ‌   بە مەرجێك هەریەكەیان ، لە شوێنی خۆی دابێت.
1- مانگی دەستكرد، لە داهێنراوە سەرسوڕهێنەرەكانە ، جا ئەگەر بۆ مەبەستی ئاشتی بەكاربهێنرێت ، ئەوا خزمەتی مرۆڤایەتی دەكات بەوەی وڵاتانی گێتی ، بەیەكەوە، بە تۆڕێكی بێتەڵ ببەستێتەوە‌و بەرنامەی تەلەفزیۆن ‌و شتی ترش، لە وڵاتێكەوە بگوێزێتەوە، بۆ وڵاتانی تر، 
ب- مانگ لە خۆر نزیكترە لە ئێمەوە.
ج- بازاڕەكەمان لێ‌ نزیك بوو خانووەكەی ئێمە لەپشت بازاڕەكەوە بوو بۆیە هەرچیمان پێویست بوایە بەئاسانی دەمانكڕی.
د- شەقامە گەورەكانی بەغداد ئەمانەن : شەقامی ڕەشید ، شەقامی كیفاح ، شەقامی جەمهوری.
ڕاهێنان ( 2 )

ئەم ڕستانەی خوارەوە كەنیشانەی پرس‌و سەرسوڕمانیان كەمە، بۆیان دابنێ‌:
ئـ- گەزی چی و جاوی چی 
ب- مانگ كەی دەردەكەوێت 
پ- ئافەرم بۆخۆت ‌و دەستی ڕەنگینت 
ت- كە لە قوتابخانە گەڕایتەوە، كتێبەكانت دەخەیتە كوێ‌ 
ج- ڤیان لەخۆشیدا هاواری كرد‌و گوتی: بابە گیان بەیەكەم دەرچووم 
چ- بەچی دەچیت بۆبەغداد 
ح- قسەی هیچ ،ئەمەكەی ئەوەیە ، كەمن دیم
خ- دەنگ چۆن بەتەلی تەلەفۆنەوە دەبیسترێت 

ڕاهێنان ( 3 )
ئەم پەخشانە بخوێنەرەوە، لەپاشابزانە لەكوێدا هێڵ‌و كەوانەی گەورە‌و كەوانەی بچووك، وەیا هەرنیشانەیەكی تری گەرەكە، بۆی دابنێ‌:
ئازاد گوتی: گەلێك باسی زانستی دەخوێنین   باسی خۆرگیران‌و هەیڤ گیران یەكێكە لەو باسانە، خۆرگیران ‌و هەیڤ گیران لەهەموو مانگێكی هەیڤیدا ڕوونادەن وەك هەندێك بەبیریاندا دێت، چونكە خولگەی هەیڤ بەدەوری زەویدا لەگەل خولگەی زەوی لەدەوری خۆر، جووت نابن ‌و بەگۆشەیەكی بچووك لێی لارە، لەبەرئەوە كە هەیڤ بەبەینی زەوی ‌و خۆردا تێدەپەڕێت بەزۆری بەسەریان خوار ئەو هێڵە دەكەوێت كەبەچەقی هەردووكیاندا تێدەپەڕێت، لەبەرئەوە، لەم بارەدا نەهەیڤ‌و نەخۆر هیچیان ناگیرێت تانەكەونە سەر رێكی ئەوهێڵە.
مام هۆمەر پرسی: ئەی باسی فڕینی فڕۆكە ناخوێنین ؟ 
- ئازاد گوتی: بەڵێ‌ خوێندوومانە، ئەگەر لەفڕگەیەك نزیك بیتەوەو چاوت بەفڕۆكەیەكی پەروانەدار بكەوێت، كەئەمە سادەترین جۆری فڕۆكەیە- ئەمانەت بۆدەردەكەوێت، پێشەكەی پەروانەیەكی پێوەیە باڵەكانی درێژن ‌و سەر ڕووی خوارووی باڵەكانی تەختەو لەگەڵ باری ئاسۆییدا كەمێك لارە، بەڵام سەر ڕووی ژووروی لار‌و كەوانەییە.
مام هۆمەر گوتی: ئای! ئێمەمانان نەشارەزاین.

ڕاهێنان ( 4 )
ئەم هۆنراوەیەی مامۆستا ((گۆران)) بخوێنەرەوە، لەپاشدا بەپێی پێویست نیشانەی خاڵبەندی بۆ بەكاربهێنە.
بەڕەنگی زەردو شێوەی دەستی شمشــــاڵی كـزا دەروێش 
حەزم كرد بەستەیەك ببیەم سەراسەر حوزن ‌و ماتەم بێ‌ 
لەسیماتا بەدیم كرد هەیكەلی عومرێكی حەســــــرەتـــــكێش 
وەها دیارە كەبەختت ئاشــــــــــــــــیانی بلبلی خەم بـــــــــــــــێ‌
بەڵێ‌ دیارە لەناو قەومی بەســـــــــیتا قــەدری سینعەتـــــــكار 
وەكو عەكســـــــــی قەمەر وایە لەنــاو حەوزێكی لێخنــــــــــدا 
بـەڵام تەختی ڕەفاه ‌وتاجی حورمەت میللەتی هوشـــــــــــیار
بەئوسـتادی دەدا وەك تۆ لەناوشمشـــــــاڵی كون كونــــــــدا 
سـەحەر بێنێتە گریان‌و قسە، ســــــــیحری پەری نەغمـــــــــە 
برای دەروێش دەزانم بۆمەعیشـــــــەت وێڵ ‌و ئـــــــــاوارەی 
بەزەهری ناعیلاجیتە لەنـــاكەس ویســـــــــــــــتی لوقمــــــــــــــــە
بەمردنتە كە گوێی ناشــی ئەخنكێنێ‌ خرۆشــــــــــی نــــــــــــەی 
بەڵام چیبكەین لەناو چاوی ڕەشـــی بەعزێ‌ زەكای گـــەورە 
وەكو تۆوی گوڵی دەم با لەســــەر بەردێكی ڕەق دەڕۆیـــــن 
ئەگەر خولقت نەســـیبی عومری تۆی مەحكومی ئەم دەورە 
نەكردایە خوا عالم لەكام عەرشـــــــــــت دەسوو داوێــــــــــــــن 
نەحەرفی مەكتەبێكت خوێند نەئوســــــــــــتادێ‌ پەلی گرتــــیت 
سرف بەرزی زەكا ئەم ســـــــــنعەتەی فێركرد بەشمشـــــاڵت 
هـــــــــەموو وەزنێكی گۆرانی لەتوولاتی هــــەتاكــــــــــــــــورتی 
بەســـــــەر پەنجەی هونەر كردت بەدیلی كۆشـــــــــشی زاڵت 
ئەوەندەم بیســــــــــــت لەمۆسیقا خرۆشی ڕۆحی بێـــــــــــگانە 
مزاجی كوردەواریم تێك چـــــــــووە دەروێش عەبــــــــــــدوڵڵا
دەخیلت بم دەســـــــــــابەولاووك ‌و ئای ئای ‌و حــــــــــــەیرانە 
شــــــــــەپۆڵی زەوقی میللی پڕ دەروونی مات ‌و چۆڵــــــــم كە 
لە بیتهۆڤن گەلێ‌ زیاتر بەرۆحم ئاشـــــــــــــــنای وەڵــــــــــــــڵاه 
دەئەی دەروێش ســـــــــــــكاڵایەك لەگەڵ ڕۆحی كـــــــڵۆڵـم كە


 

