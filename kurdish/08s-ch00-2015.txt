سـەرپەرشـتـى زانستـى
سادق ئەحمەد ڕوستایى
نەمام جەلال رەشید
سەرپەرشتى هونەرى چاپ
عوسمان پیرداود كواز
خالد سلیم محمود
نەخشەسازى بەرگ
ئاری محسین ئەحمەد
جێبەجێكردنـى بـژارى هـونـــەرى
شیما‌و یاسین اكرم

بـەشى ڕێـزمـان

1.	ناو لە ڕووى ڕەگەزەوە
2.	نیشانە تایبەتییەكانى نێرو مێ
3.	ناوى نەناسراو و ناوى ناسراو
4.	ناوى تاك‌و ناوى كۆ
5.	ناوى بچوككراو
6.	جێناوى كەسى لكاو (ئـ- ب- پ)
7.	هاوەڵناو
8.	هاوەڵناوى چۆنییەتى
9.	جۆرەكانى هاوەڵناوى چۆنییەتى لە ڕووى دروستكردن 
10.	پلەكانى هاوەڵناوى چۆنییەتى
11.	هاوەڵناوى نیشانە
12.	جێناوى نیشانە
13.	 جیاوازى نێوان هاوەڵناوى نیشانەو جێناوى نیشانە
14.	هاوەڵكار
15.	جۆرەكانى هاوەڵكار
16.	گرێى ناوى
17.	گرێى هاوەڵناوى
18.	گرێى هاوەڵكارى
19.	كارى تێنەپەڕو تێپەڕ 
20.	 بەركار
 




بەشى ئەدەب

1.	موفتى پێنجوینى
2.	مارف بەرزنجى
3.	قەدرى جان
4.	بێكەس
5.	ئەمین زەكى بەگ
6.	ئەسیرى
7.	دڵدار
8.	ساڵح یوسفى
9.	دكتور كامیران بەدرخان
10.	كاردۆخى
11.	سادق بەهائەدین
12.	سوارەى ئێلخانى زادە
13.	ئەحمەد دڵزار

 
موفتى پێنجوینى
1881-1952ز

ناوى مەلا )عەبدوڵڵا كەریم(ە، لە ساڵى (1881)ز لەدێى بێستانە لە ناوچەى پێنجوین لەدایكبووە، لە تەمەنى منداڵیدا چووەتە بەر خوێندنى حوجرە، لەسەرەتادا لاى باوكى خوێندوویەتى، ئینجا بەدواى خوێندندا كەوتۆتە گەڕان بەناو شارەكانى كوردستاندا وەك: (پێنجوین، مەریوان، بانە، سەقز، بۆكان، مەهاباد، سەراو، سەروچاوە، بیارە).
لە كاتێكدا كە دوا قۆناغى خوێندنى لە بیارە دەبێت، بەهۆى زیرەكى‌و قسەڕەوانییەوە، مەلاى گەورەى ئەو كاتەى بیارە مامۆستا (مەلا عەبدولقادر) نازناوى موفتى پێبەخشیوە، چونكە هەر لەو كاتەدا موفتى شارى سنە ناوى (مەلا عەبدوڵڵاى موفتى) بوو ئەمیش بەهەمان یادەوە ئەم نازناوەى پێ دەبەخشرێ. لە ساڵى (1946)ز كە كۆمارى كوردستان لە مەهاباد دامەزرا، هەر چەندە نەخۆش بوو، بەڵام خۆشەویستى ئەم سەربەخۆییەى كۆمارى كوردستان، گەیاندییە ناو جەرگەى ئەم كۆمارە، تا بە چاوى خۆى ئاواتى چەند ساڵەى ببینێت، لەوێ چەند پارچە هۆنراوەى بۆ كۆمارى كوردستان نووسیوەو لە گۆڤارى (هەڵاڵە) بڵاوی كردۆتەوە. لە ڕۆژى 15/6/1952ز كۆچى دواییكردووەو لە گۆڕستانى (حاجى شێخ)دا لە پێنجوین بەخاك سپێردراوە. موفتى لە كاتێكدا ئەو دیمەنە جوانانەى كوردستانى دیوەو بەناو گوڵ‌و گوڵستانەكاندا گەڕاوە‌و ئیلهامى شیعری پێبەخشیوە. 
 هۆنراوەى موفتى، زادەى بیرێكى خۆماڵى‌و ئێش‌و ئازارى تێكڕاى نەتەوەكەى بووە. چاوى لە ئاسۆى ڕزگارى كوردو پێشكەوتنى بارى ژیان‌و دۆخى كۆمەڵایەتى كوردستان بوو. وەكو نیشتمانپەروەرێك بڕواى بە ڕاپەرین‌و سەركەوتنى گەلەكەى بووە. لە هۆنراوەكانیدا هانى ئیشكردنى داوە، جوتیار‌و ڕەنجبەرانى كوردى لاواندووەتەوە، بە گژ زۆرداراندا چووە، ڕەخنەى لە دەرەبەگایەتى گرتووە. لە بوارى بڕوابوون بە سەربەستى‌و تواناى ئافرەت‌و هێنانە كۆڕى ئیشكردنى سیاسى‌و پشت بەستن بە تواناى ئافرەت، هەمیشە ئافرەتى بۆ ئیشكردن‌و باوەڕ بە خۆكردن هانداوە، سەربەستى ئافرەتى بە بەردى بناغەى گۆڕانكارى كۆمەڵ داناوە، لە ڕووى ڕوخسارەوە هۆنراوەكانى سادەو ڕەوان‌و بێ گرێن، خوێندەوارو نەخوێندەوار تێیدەگەن. 
لە ساڵى (1959)ز بەشێك لە هۆنراوەكانى بەناوى (سۆزى نیشتمان) چاپكراوە. لە ساڵى (1990)ز سەرجەم هۆنراوەكانى بەناوى (دیوانى موفتى پێنجوینى) چاپكراوە. ئەمەش نمونەیەكە لە هۆنراوەكانى:

 
گــەورەیەك

گەورەیەك بۆ كەس نەبێ سێبەرى
			خۆم بۆ بگێڕم لە دەورى سەرى؟
بە وشكى بۆچى ببمە مەیتەرى
			وەختێ دەركەوێ هەستم لەبەرى
هەر خۆى دایما هەوڵى ژیانى بێ
			یاخوا ئەو گەورە بەشى نەمان بێ
گەورەیەك چاوى لە فەقیر نەبێ
			دەربەست ژیانى جوان‌و پیر نەبێ
مێمل بە ماڵ‌و دوژمن بە جان بێ
			یاخوا ئەو گەورە بەشى نەمان بێ
گەورەیەك ساتێ لەژێر دەستى ئەو
			ئارامم نەبێ بێ خۆراك‌و خەو
پاسەوانى بم بە ڕۆژو بە شەو
			جوێن‌و شەقیش بێ بەراتەكەى ئەو
ئەگەر شۆرەتى وەك سلێمان بێ
			یاخوا ئەو گەورە بەشى نەمان بێ

					   (سێ دێر بۆ ئەزبەركردنە)
 

ڕاڤەكردنى پەیڤەكان
    پەیڤ                             واتاكەى

مەیتەر	:	ئەو كەسەى وڵاخ بەخێودەكات
شۆرەت	:	ناوبانگ
مێمل	:	دوژمنى مەرگبڕى شت
جان	:	گیان
ساتێ	:	كاتێ، گاڤەكى
سلێمان	:	مەبەستى (سلێمان) پێغەمبەرە
بەراتەكەى ئەو	:	چاكەى ئەو، خەلاتا وى
دەربەست نەبێ	:	بە تەنگییەوە نەبێ، گوهێ خۆ پێنەدات
جوان	:	لاو، جحێل، گەنج
ئارامم نەبێ	:	سەبرم نەبێ، سرەوتم نەبێ

 

مارف بەرزنجى
1921-1963ز

ناوى (مارف عەبدولكەریم)ە، لە بنەماڵەى شێخ حەسەنى (قەرە چێوارین)ە. لە مانگى شوباتى (1921)ز لە دێى قادركەرەم لەدایكبووە، لە تەمەنى منداڵیدا چووەتە قوتابخانە، پۆلى چوارەمى سەرەتایى لە قادركەرەم خوێندووە، پاشان هاتۆتە كەركوك، خوێندنى سەرەتایى‌و ناوەندى‌و ئامادەیى لە كەركوك تەواوكردووە، لە ساڵى خوێندنى (1944- 1945)ز لە كۆلیجى ماف وەرگیراوەو لە ساڵى (1948)ز تەواویكردووە‌و بووە بە پارێزەر.
تێكۆشەرێكى ئازاو فیداكارو لەخۆبردوو بوو، لە زۆربەى ڕاپەڕین‌و خۆپیشدانەكانى ساڵانى (1948- 1952- 1956)ز بەشداریكردووە. لە ماوەى ژیانیدا دووچارى دەربەدەرى‌و گرتن بووە.
لەدواى شۆڕشى چواردەى تەمووزى (1958)ز بە سكرتێرى ئاشتیخوازانى شارى كەركوك هەڵبژێردراوە. لەسەر داخوازى جەماوەر بە سەرۆكى شارەوانى شارى كەركوك دامەزرێنرا، پاش مانگ‌و نیوێك بەهۆى ئاژاوەو هەراكەى كەركوكەوە لە ساڵى (1959)ز كە لە ڕۆژى ئاهەنگى یادى یەكەمى شۆڕشى چواردەى تەموزەوە ڕوویدا، گیراو درا بە دادگاى عورفى‌و بڕیارى لەسێدارەدانى بۆ دەرچوو. دواى كۆدەتاى هەشتى شوباتى(1963)ز، لە ڕۆژى 23/6/1963ز لە سێدارەدراو گیانى بەخاك سپارد.
بەرهەمە ئەدەبییەكانى شێخ مارفى شاعیرو نووسەرو ڕۆژنامەنووس بریتین لەمانە:
1.	هۆنراوە: وەك شاعیرێكى ناسراو لە سەردەمى دەرچوونى گۆڤارى (هیوا، شەفەق، ڕووناهى)و دواتریش ڕۆژنامەى (ئازادى) دەركەوتووەو هۆنراوەكانى بڵاوكردووتەوە.
2.	وتار: دوو جۆرە وتارى نووسیوە:
ئـ- وتار لەسەر ئاشتى‌و دیموكراسى.
ب- وتارى ڕەخنەیی‌و لێكۆڵینەوەى ئەدەبى: ڕەخنەگرێكى هەڵكەوتوو بوو، كۆمەڵێك وتارى ڕەخنەیى و لێكۆلینەوەى ئەدەبى نووسیوەو لە گۆڤارو ڕۆژنامە كوردییەكان بڵاویكردووتەوە. 

3.	چیرۆك: چیرۆكنووسێكى بە توانابووە، چەند كورتە چیرۆكى نووسیوە، وەك: (ئاوازو كەباب، گاى پیرۆز، شەتڵ، جەژنێكى شادى، نامەى سەرسنور، سەر لەبەیانى نەورۆزێك).

شێخ مارف ڕوناكبیرێكى چالاكى سەردەمەكەى بوو، زمانى عەرەبى‌و توركى‌و ئینگلیزى زانیوە، گەلێك بابەتى ئەدەبى‌و كۆمەڵایەتى‌و سیاسى وەرگێڕاوەتە سەر زمانى كوردى.
لە مەیدانى ڕۆژنامەگەریدا وەك ڕۆژنامەنووسێكى شارەزا ئەندامى دەستەى نووسەرانى گۆڤارى شەفەق بوو.
شێخ مارف بەرهەمەكانى بەناوى (پشكۆ) یان (شوان) بڵاوكردووەتەوە.
لە ساڵى (1993)ز بەرهەمەكانى كۆكراونەتەوەو لە كتێبێكدا چاپكراون بەناوى (سەرجەمى بەرهەمەكانى مارف بەرزنجیى شەهید)
 

ئـەلـف‌و یـێ
لە ئەلفەوە تا یێ، هەموو شتێكى لێپێك دێ، نامانەوێ هەر بە وتن بێ بەڵكو كردارمان ئەوێ، لەم دەرگایەوە لە گیروگرفتى گوزەرانى ژیانمان دەدوێین:
ئا- ئاو: كەمایەى ژیانە گەلێ جار ئەبێ بەهۆى زیان، وەك لافاو، ئەڵێن دەریاى دەستكردمان بۆ دروست ئەكەن، یەك لە دەربەندیخان، ئەوى تری لە دوكان. وڵاتەكەمان ئەمەى كەم بوو بۆ سەیران‌و ڕابواردن، بەڵام بەراوە خواكردەكانى شارەزوورو بتوێن‌و ڕانیەمان ڕۆ. دیارە بوون بێ چوون نابێ. كە دەریامان بوێ ئەبێ بەراومان بچێ. جا بڕوانە ئاوى چاوى خاوەن بەراوەكان كە ڕوویان ئەكا بە بەراو، داخەكەم ئاوەكە سوێرە، ئەترسم شەكرى كارخانە دەس پێ نەكراوەكەى شارەزووریش بەر ئاو بكەوێ.
ئاگر: كە ئاومان وت ئەبێ ئاگریش بڵێین، یادى بەخێر ئاگرى خەڵووزو گڕى داربەڕوو بەهەرزان‌و بە ئاسان دەستمان ئەكەوێ، بەڵام ئێستا عەلادینمان لێ بووە بە چراى عەلادین، ڕووى بەفر سپى بێ ئەگینا چەقەى ددان وەك تەقەى دەنووكى لەقلەقى بەهار وا ئەبوو. وابزانم بەفر هەر بەشى كوردستانى ئێرانمان ئەكا. وەك بووبێ بە كفنى كەس‌و كارە لەناو چووەكانمان بەدەس بوومەلەرزەو سەرماوە.
ئاسایش: كە ئاوو ئاگر هەبوو پێویستى ئاسایشین، بێ ئەم، ئاگر ئەبێ بە ئاگرى ژیان، ئاویش بەروبوومى ڕەنج‌و كردارى هەمووان ئەبا. لە خۆرهەڵاتەوە تا خۆر ئاوا ئەڵێن ئاسایش.
كوردیش ئەڵێ: (شەڕ مەكەن‌و بێ داواش دامەنیشن).
ب- بێ: ئەگەر بۆم بێ، یا بۆم بهاتایە وانە ئەبووم، زۆر كەس وا ئەڵێ، بابا گوڕ گوڕ یاخوا هەر گڕ بێ‌و گوڕەى بێ، نەوتەكەى خوێنى گەشى ژیانمانە بینایى چاومانە، بێ ئەو دنیامان تاریك‌و ماڵمان وێرانە.
برادەر: زۆرترین برادەرى ئەمرۆ هەر زمانییە، تا لەڕووبن برادەرن، پاشملەى یەكترى شتى ترن، یا هەر برادەرى پۆكەرن، خۆزگە بێ درۆو دوو ڕوویى، لەسەر بناغەیەكى ڕاستى‌و پاك برادەرایەتیمان پێك ئەهێنا، ئەوسا ئەماندى برادەر لە برا باشترە.
ت-ترس: خەریك بووم بنووسم ترس باش نییە، بەڵام چاك بوو زوو دەستم گرتەوەو بیرمكەوتەوە، كە دەردى ئێمە نەترسانە ترسان نییە.
خوانە خواستە ناڵێم نەترسانەكەمان لەسەرچاوەیەكى ئازایەتییەوە هاتووە، بەڵكو نەترسانەكەمان مناڵانەیە، گەلێ جار ئەگاتە ڕادەیەك لەوانەیە ناوونیشان‌و شوێن‌و شێوەمان لەناو بچێت‌و بسڕێتەوەو گەلێكمان لەبەر پێنەزانین پێچاكە. بۆیە ئەمەوێت بڵێم: برا گەل بترسن، ترسان زۆر كەڵكى هەیە. ئەگەر ترس نەبێ قوتابى كۆشش ناكاو لە تاقیكردنەوەدا سەرناكەوێ، هەروەها لە ترسى برسێتى نەبێ كەس فرمان ناكا، میللەتێكیش لە نەمان‌و لەناوچوونى خۆى نەترسێ، ناكەوێتە هەوڵى خۆپاراستن‌و بەهێزبوون‌و پێشكەوتن، لە هەموو كەس زۆرتر كورد ئەبێ بترسێ، پێویستە لە هەموو خشەیەك ڕاچڵەكێت، چونكە ماران گازە.
ح- حكوومەت: وەكو (ژان ژاك ڕۆسۆ) ئەڵێ: ئەو دەسگایەیە كە دەڵێن لە سەرەتادا خەڵك بە ئارەزووى خۆیان بۆ پارێزگاریكردنى ژیان‌و ماڵ‌و سەربەستییان دایان مەزراندووە، كەچى لە پاشاندا ئەو بە ئارەزووى خۆى لە گەلێ شوێندا خەڵك لێ ئەخوڕێ. لە ڕاستیدا ئەبێ هەموو ئامانج‌و تێكۆشانى حكوومەت بۆ كامەرانى‌و خۆش گوزەرانیى خەڵك بێ‌و بەیەك چاو سەیرى هەمووان بكا. كە ئەو ئامانجەى لەبیر كردوو بوو بە بەردى سەر ڕێگاى پێشكەوتنى خەڵك‌و دڕك‌و ئازار بۆ ژیانیان، وەیا چینێك بۆ چینێ چەوسانەوە، ئەوسا شایانى ئەوەیە ئەو دەسەڵاتەى لێ بستێنرێتەوەو بدرێ بە دەستەیەكى ڕاست‌و دڵسۆزتر بۆ خەڵك.
د- دەردو دەرمان‌و دەستى بێگانە: خەواڵووى وامان هەن هێشتا خەو بەوەوە ئەبینن كە لەناكاوا بێگانە بێ دەردى گەورەمان تیماربكا، كورد ئەڵێ: (دەستى بێگانە هەر بۆ مار گرتن باشە). وە هەر كەسێك دەستى بۆ دەمى خۆى نەباو هەر كەسێكیش بە هیواى كاسەى ماڵ هاوسێ بێ، بەبێ شێو سەر ئەنێتەوە. كەوابوو هەر ئەبێ بە هیواى دەستى خۆمان بین بۆ تیمارى برینەكانمان، بەڵام كوا ئەو دەستە دڵسۆزە بەهێزە نە لەرزۆكە تا لە دەستە گۆج‌و لەرزۆك‌و چەپەڵەكان ڕزگارمان كا؟
ڕ- ڕێگا: هەموو شتێك ڕێگاى هەیە، كەون، ئاسمان، ژیان، زانست، سیاسەت، جەنگ، ئاشتى، ڕۆژنامەچێتى، ڕزگارى، ئەمانە هەموو لەسەر دەستوورى تایبەتى بەندەو بۆ دۆزینەوەو لێگەیشتن‌و پێگەیشتنى ڕێگاى تایبەتیى خۆى هەیە.
ئادەمیزاد بەپێى پێویستى‌و داماوى خۆى لەگەڵ شوێن‌و كات‌و پلەى پێشكەوتنیا ئەم ڕێگایانە یەك لەدواى یەك ئەدۆزێتەوە بۆ كامەرانى خۆى، بەڵام ئەو ڕێگایەى ئادەمیزاد بڕیویەتى لە پێناوى ڕێگا دۆزینەوەدا زۆر دوورو سەختە، بەناو لافاوى خوێن‌و عارەقا، بەسەر بەر دەبازى ملیۆنەها كەللەى مرۆڤى لە پێناو چوودا، گەیشتۆتە ئەمڕۆمان. بۆ دۆزینەوەى ڕێگا، ڕێگاى هەر شتێك، یا بڵێین ئاشتى، یا ئازادى، یا نزیككردنەوەى هاتوچوو، پێویستى چەند مەرجێكن، ئەبێ ژیانمان گەیشتبێتە ڕادەیەك، داماوى دۆزینەوەى ئەو ڕێگەیە بین، وەك گوتوویانە داماوى‌و پێویستى دایەى دۆزینەوەن، تا زۆرترین خەڵك نەكەونە ئاخ‌و ئۆف‌و خۆزگە خواستى بۆ شتێك بیر ناكەوێتە كار بۆ دەس خستنى.
                                           
(شیخ مارف بەرزەنجى)
(تەنها بۆ خوێندنەوەو ڕاڤەكردنە)                                                      






ڕاڤەكردنى پەیڤەكان
     پەیڤ  		 واتاكەى
نامانەوێ	:	مەنەڤێت، ئەم ناخوازین
دەرگا	:	قاپى- دەرى- دەرگەهـ
گیروگرفت	:	تەنگو چەڵەمە، دژوارى
مایە	:	هۆكار
زیان	:	زەرەر
كەم	:	كێم
بەراو	:	بەرئاڤ
خواكرد	:	خودێ كرى
خاوەن	:	خودان
سوێر	:	شۆر
خەڵوز	:	ڕەژوو، ڕەژى
دەنوك	:	نكڵ
بەروبووم	:	بەرهەم
هەمووان	:	هەمیا
پاش ملە	:	قسەكردن بەخراپە دەربارەى یەكێك كە خۆى لەوێ نەبێ
خۆزگە	:	خۆزى، خۆزیا، بریا، كاشكى
بناغە	:	بنچینە
ناڵێم	:	نابێژم
بسڕێتەوە	:	 لابات، نەهێلیت
مناڵ	:	منداڵ، بچوك، بچیك، زارۆ
تاقیكردنەوە	:	 ئەزموون
مارانگاز	:	مارانگەستى
 لە بیرمە
:	تێتە بیرامن
دەسگا	:	ئامێر
ئارەزوو	:	خۆزگە
ناكاو	:	 كوتوپڕ
هاوسێ	:	دراوسێ
برین- بریندار	:	زام- زامدار
مەرج	:	شەرت

 
قـەدرى جان
1911- 1972ز

ناڤێ وى (عبدالقادر عزیز جان)ە ل سالا (1911)ێ ل كوردستانا باكور ل گوندێ (دێریك) ل ڕەخ باژێرێ (ماردین) ڤە ژ دایكبوویە. ل هەمان گوند دەست ب خواندنێ كرییە هەتا گەهشتییە قۆناغا 
(خانەى مامۆستایان) ل باژێرێ (ئەزمیر)ێ ب دوماهى ئینایە، دناڤبەرا ئەسكەندەرونەو ئەنتاكیێدا بوویە مامۆستا. ل سالا (1931)ز ژبەر ڕەوشا سیاسى چوویە جزیرێ، چەندەك ژ ژیانا خۆ ل وێرێ برە سەر، پاشى چوویە دیمەشقێ‌و ئامودەو قامیشلۆ، ل قامیشلۆ بوویە مامۆستاو پاشى هاتییە ڤەگوهاستن بۆ وەزارەتا پەروەردێ ل دیمەشقێ وەكو فەرمانبەر، ل دوماهیێ بوویە سەرپەرشت. هەر دڤێ قۆناغێدا دگەل نڤیسەرو ڕۆژنامەنڤیسێن ناڤدار (د. كامیران بەدرخان‌و نورەدین زازاو جگەر خوێن‌و ئۆسمان سەبرى) كەفتییە كارى‌و دەست ب بەلاڤكرنا گۆڤارا (هاوار) كرییە. د سالا (1936)ز هۆزانڤان قەدرى جان ئێكەمین هەلبەستا سەربەستى نڤیسییە و بەلاڤكرییە، بڤى چەندێ دبیتە سەركێشێ كاروانێ هەلبەستا هەڤچەرخا كوردى، ئێك بوویە ژ وان هۆزانڤانێن هەردەم نویكرن د تۆرێ كوردیدا كرییە. ل سالا(1955)ز دەست ژ كارێ وەزارەتا پەروەردێ بەردایە، ژیانا وى پر نەخۆشى بوویەو چەندین جارا كەفتییە زیندانا. ل سالا (1957)ز دگەل شاندێ لاوێن كورد ژ سوریێ چوویە موسكۆ ژ بۆ پشكداریكرنێ د ڤیستەڤالا شەشێ یا لاوێن جیهانیدا، بارزانیێ نەمر ژى دیت.
جارەكا دى ڤەگەڕیا سەركارێ میرى و ل سالا(1971)ز هاتە خانەنشینكرن. ل ڕۆژا 9/8/1972ز د ژیێ (61) سالیێدا كۆچى دواییدەكات‌و ل گوڕستانا (خالد نەقشبەندى) ل دیمەشقێ دهێتە ڤەشارتن.
(قەدرى جان) دوو سروود ب بارزانیێ نەمر گۆتینە ل ژێر ناڤێ (سەردارێ كوردان بارزانى)و (شێرێ وەلات... بارزانى هات).
(قەدرى جان) د زۆر گۆڤارو ڕۆژنامەدا هەڵبەست بەلاڤكرینەو پشكدارى د دانانا چەندین پەڕتوكێن فێرگەهادا كرییەو زۆر هۆزانێن چاپ نەكرى هەنە، شارەزایى د زمانێ توركى‌و عەرەبى‌و فرەنسیدا هەبوو، زێدەبارى زمانێ كوردى ب هەردوو زاراڤێن (كرمانجى سەروو)‌و(كرمانجى خواروو).





بەرهەمێن قەدرى جان:
1.	داستانەك ب هۆزان
2.	ئەلفوبێیا كوردى
3.	دیوانا هەلبەستا(1957)
4.	رۆمانا (شڤانێ كورد) یا عەرەبێ شەمۆ ژ فرەنسى وەرگێرایە سەر زمانێ كوردى، سالا(1947)ز ب پیتێن لاتینى ل بەیروتێ چاپكرییە.


           ڕاڤەكردنى پەیڤەكان
پەیڤ                           واتاكەى
ب ڕەخ باژێرێ (ماردین)ڤە	:	لە نزیك شارى (ماردین)ەوە
ب دوماهى ئینایە	:	تەواو كردووە، كۆتایى پێهێناوە
د ناڤبەر	:	لەنێوان، لە مابەینى
ژ بەر ڕەوشا سیاسى	:	لەبەر بارودۆخى ڕامیارى یان سیاسى
هاتییە ڤەگوهاستن	:	گواسترایەوە، گوێزراوەتەوە
ب ڤى چەندى	:	بەم ڕەنگە، بەم شێوەیە
هەلبەستا هەڤجەرخا كوردى:	هەڵبەستى هاوچەرخى كوردى
هەردەم نویكرن دتۆرى كوردیدا كرد	:	هەمیشە نوێكردنەوەى لە ئەدەبیاتى كوردیدا دەكرد.
شاندێ لاوێن كورد	:	وەفدى لاوانى كورد
بەگێ ئاخر زەمان
							(قەدرى جان)
دۆستێ من
دوژمنێ پۆستى من
بەگێ ئاخر زەمان
ئەڤ  زەمبیلا تە پێ هات
نەمە داتێ ژ ئاسمان
بەنێ وێ ڕزییا
لە ناڤا ڕێ قەتییا
ئو... كەت
كەتە ناڤ  دەریا سۆر
دەریا سۆر ژێڕا بوو گۆڕ
دەریا سۆر ژ فیرعەون‌و
چەند خودێ بچوكڕا بووكەفەن.
**	**	**
مووساو موریدێن وى
هەمى 
بێ پرو بێ گەمى
ژ وێ دەریایێ دەرباز بوون
ژ جەورو جەفایێ خەلاس بوون
مووسا ل سەر ڕەقسى
فیرعەون ل ور فەتسى
نەمروودێ بچوك
مە ب ئاگر دترسینە
پڤ مەشكا ڤالا
ئەى كەڤناڕەیێ سالا
باوەڕیا دلێ مە
تاقەتا ملێ مە
ژ ئیمانا ئیبراهیم
پێترە، نەكێم ترە
ڤیا بزان
ئەى پێغمبەرێ دزان
دۆستێ من
دوژمنێ پۆستێ من
بەگێ ئاخر زەمان
ئەڤ  زەمبیلا تە پێ هات
نەمەداتێ ژ ئاسمان
**	**	**
مەزناتى
نە ب پارەو مالە
نە ب گۆڕینا كالە
مەزناتى
ب جەوهەرێ ئینسانە
ب عیلم‌و عیرفانە
بەڵێ... ئەم خەزانى مالن
لێ زەنگینێ كەمالن
زەنگینێ ئیدیالین
دۆستێ من
دوژمنێ پۆستێ من
بەگێ ئاخر زەمان
ئەڤ  زەمبیلا تە پێ هات
نەمەداتێ ژ ئاسمان
**	**	**
كۆشكا تەیە هیم ڤالا
یا ب نینۆكا پالا
ئین ب خوون
ئین برین
گەلەك ڕەبەن ژ برچیتیا كوشت
تە ئاڤا كر دبندا ڕوونشت
ئەوێ ل سەر سەرى تە هەلوەشە
گەر چى دلێ مە ب تە نائێشە
لێ ئەم دخازن
ب دل دبازن
زارۆیێن تە ئێ بێ گونەهـ
كو ب هێژمار هەنە نەهـ دەهـ
ژ وى تالووكێ خەلاس بكەن
ب ڕێیا ڕاست دا دەرباس بكەن
رێیا ڕاست، ڕێیامە
ئەوە باوەریا مە
زنجیر شكاندن
ئارمانج گهاندن
**	**	**
با بلیسكا بیستان
دیرۆكا ڕاستان
دبێژە
ببێژە
گوهـ مەدە ئەفسانەیێ دێوان
ب شۆندا نەمینە ژ كاروان
كاروانێ مەدەنیەت
گروهێ بەشەرییەت
خولاسە
پێشیێ‌و پاشییا فەلسەفە
فەلسەفە یامە
ئەڤە
دین، مەزهەب ئیمان
ببە ئینسان ببە ئینسان
**	**	**
(كۆپلەى یەكەم بۆئەزبەركردنە)

ڕاڤەكردنى پەیڤەكان
پەیڤ		واتاكەى
پۆست	:	پێست
ئەڤ	:	ئەو
زەمبیل	:	زەمبیلە، سەبەتە
تەپێ هات	:	تۆپێى هاتیت
نەمەداتێ	:	ئیتر دانابێ، ڤێجا نادادى، ئیتر نایەتە خوارەوە
ژ	:	لە
بەنێ وى	:	بەنى ئەو
ل ناڤارێ	:	لەناوڕێدا
قەتیا	:	پچڕا
ناڤ	:	ناو
ژێرا	:	بۆ ئەو
خودێ	:	خودا
موریدێن وى	:	موریدانى ئەو
پر	:	پرد
گەمى	:	بەلەم، كەشتى
ژ وى	:	بۆ ئەو
دەرباسبوون	:	ڕزگاربوون، ڕابوردن
لوڕ	:	لەوێ
فەتسى	:	تۆپى
ڕەقسى	:	هەڵپەڕى، سەمایكرد
مەشكا ڤالا	:	مەشكەى بەتاڵ
كەڤنارە	:	كۆتەردار، پیرەدار
پێترە	:	زیاترە
نە كێم ترە	:	كەمتر نییە
ڤیا بزان	:	ئەوە بزانە
مەزناتى	:	گەورەیى
گۆرین	:	گۆرانى
گۆرێن	:	قەبرانى، كۆى (گۆر) بە ماناى (قەبر) دێ
كال	:	باپیر
خەزان	:	هەژار، بەڵام لە كرمانجى خواروودا واتاى پاییزە
لێ	:	بەڵام
ئیدیال	:	بیر، هزر
هیم	:	بناغە
ڤالا	:	بەتاڵ
پالا	:	كرێكار
ئین	:	ئەوانە
ڕەبەن	:	هەژار، بەسەزمان
برچێتى	:	برسێتى
ئاڤاكر	:	ئاوەدانكردەوە
دبندا	:	لە بنیدا، لەژێریدا
ڕونشت	:	دانیشتى
ئەوى	:	ئەو
دخازن	:	مەدڤێت، دەمانەوێت
دبازن	:	ئارەزوومانە
زارۆیێن تە	:	بچوكێن تە، منداڵانى تۆ
زارۆ	:	منداڵ
تالووكێ	:	تالووكە، مەترسى
ئارمانج	:	ئامانج
بابلیسك	:	سەدە
بابلیسكا بیستان	:	سەدەى بیستەم
دیرۆك	:	مێژوو، ڕابردووو
بە شۆندانەمینە	:	دوامەكەوە
گروهـ	:	بار، كاودان، بارودۆخ 
دۆز	:	كێشە

ژێــدەر:
1.	هەفتەنامەی پەیمان ژمارە (154).
2.	كتێبى زمان‌و ئەدەبى كوردى بۆ پۆلى دووەمى بنەڕەتى چاپى سێزدەهەم ساڵى 1996.


بـێكـەس
  1905-1948ز
                             
ژیانى پڕ لەدەردەسەرى‌و كول‌و كۆڤان‌و مشەختى‌و دەربەدەرى بووە، بە هۆى ئەوە(فایق عەبدوڵڵا بەگ) نازناوى (بێكەس)ی بۆ خۆى هەڵبژاردووەو لەناو خەڵك هەر بەو ناوە ناسراوە. (فایق) لە ساڵى 1905ز لە گوندى (سیتەك) كە دەكەوێتە باكورى ڕۆژهەڵاتى سولەیمانى لەدایك بووە لە منداڵییەوە لە حوجرەى فەقێیان خوێندوویەتى. ماوەى چەند ساڵێك لە بەغدا ژیاوە، پاشان باوكى ڕوو لە توركیا دەكات، دایكیشى دواى ئەوە هەر لەبەغدا كۆچیدوایى دەكات، بۆیە فایق لە ساڵى (1918)ز دێتەوە سولەیمانى لاى مامى‌و لەوێ دەچێتە بەر خوێندن. دووبارە لە(1924)ز دەچێتەوە بەغداو دواى یەك دوو ساڵ دەگەڕێتەوە. ماوەیەك لە (ئەشغال) كاردەكات، ئینجا دەبێتە مامۆستا لە قوتابخانە سەرەتاییەكان.
بێكەس شاعیرێكى كوردپەروەرو وڵاتـپارێز بووە، چەند جار لەبەر بزاڤى ڕامیارى تووشى گرتن‌و لە كار دەركردن بووە، چاو نەترس‌و ئازا بووە، بەشدارى لە ڕاپەرینەكەى (6)ى ئەیلولى(1930)ز بەر دەركى سەرا لە سولەیمانى كردوەو تیایدا بریندار بوو، هیچ كاتێك گوێى بە پلەو پایەو پارەو پوول نەداوە، نزیك بووە لە بزاڤە ڕامیارەكانى ئەو كاتە وەك بزاڤى (ژ.ك)  پاشان (پارتى دیموكراتى كوردستان). شیعرەكانى بۆ خزمەتكردنى گەل‌و نیشتمانەكەى تەرخانكردووە، بەشى زۆرى هۆنراوەكانى باس لە كوردایەتى‌و نیشتمانپەروەرى دەكەن، بێجگە لەوە بابەتەكانى كۆمەڵایەتى پانتایێكى فراوان داگیردەكەن.
 لە دیوانەكەى كۆمەڵە سرودێكى زۆر خۆشى بۆ منداڵان داناوە، كە سەردەمانێكى دوورو درێژ قوتابییانى سەرەتایى بە ئاوازى خۆشەوە هەموو بەیانییەك لە قوتابخانەكانیان دەیانگوت لەوانە:
1. خوایە وەتەن ئاواكەى	2. شاخى ڕەنگاو ڕەنگى گۆیژە
		3. ئەى دلێران بێچووە شێران‌و... گەلێكى تر
لە ڕۆژى 18/12/1948ز لە هەڵەبجە كۆچى دواییكردو لە گۆرستانى گردى سەیوان لە سولەیمانى بە خاك سپێرراوە.
لە ڕۆژى 19ى حوزەیرانى 1947ز كاربەدەستان‌و دەسەڵاتدارانى حكومەتى عیراق چوار ئەفسەرى كوردپەروەریان لە سێدارەدا، ئەوانەى بەشداریان لە دامەزراندنى كۆمارى مەهاباد كردبوو، چوار ئەفسەرە شەهیدە جوانە مەرگەكە ئەمانە بوون:
      (عیزەت عەبدولعەزیز)، (محەمەد مەحمود قودسى)
         (مستەفا خۆشناو)، (خەیروڵڵا عەبدولكەریم)
 بێكەس ئەم پارچە هۆنراوە بە سۆزەى لە پێشوازى ئەو شەهیدانە گوتووە، كە تەرمى دووانیان لە بەغداوە بۆ سولەیمانى براوە.

















	قەومى كورد ئیسپاتى كرد بۆ عالەمى سەر ڕووى زەمین
میللەتێكى قارەمانن هەر ئەبێ سەربەست بژین
میللەتێ لاوى لە ڕێگەى سەربەخۆیى نیشتمان
بێتە بەر سێدارە، بێ ترس، دەم بەخەندەو پێكەنین
قەومى وا نامرێ، ئەژى، با دوژمنى هەر شەق بەرێ
ساحیبى ڕۆڵەى نەبەردە، خاوەنى عەزمى مەتین
ئەو كەسەى گیانى لە ڕێگەى نیشتمانا بەخت ئەكا
پێى مەڵێن مردوو، شەهیدە، وا لە فیردەوسى بەرین
لاوى كورد مەردە، لە مردن قەتعییەن باكى نییە
پەندى پێشینانە، ڕاستە (بەرخى نێر بۆ سەربڕین)
وا وەتەن دیسان بە مەحزوونى ئەڵێ: ئەى لاوەكان
بۆچى وا مات‌و مەلوولن، بەسیەتى شین‌و گرین!
ڕۆژى تێكۆشانە، سادەى هیممەتێ تاكو زووە
بەشكو لەم حالە نەجاتمان بێ‌و لە دیلى دەربچین!
گەرچى هەندێ كەس خەریكن ورگ‌و گیرفان پڕ ئەكەن
شەو بەبێ خەم سەر ئەنێنە سەر سەرین، هەر سەرسەرین
پیاو ئەبێ دائیم خەمى قەوم‌و وڵاتى خۆى هەبێ
ئەو كەسانەى بێ خەمن حاشا نەوەى ئەم خاكەنین
    **			**			**
       (سێ دێر بۆ ئەزبەركردنە)

 ڕاڤەكردنى پەیڤەكان
             پەیڤ                            واتاكەى
مشەخەتى	:	ئاوارە
ساحیبى ڕۆلەى نەبەردە	:	خودانى ڕۆڵەى ئازایە
بەخت ئەكا	:	فیدادەكات، دەبەخشێت
مات‌و مەلوولن	:	بێدەنگ‌و خەفەتبارن
سەر ئەنێتە سەرسەرین	:	سەر ئەخەنە سەر بالیف
هەر سەرسەرین	:	هەر هیچ‌و پوچ‌و بەدڕەوشتن
سەرەتایى	:	بنەڕەتى





	








ئەمین زەكى بەگ
 1880-1948ز
مێژوونووس‌و ڕوناكبیر‌و ئەدیب‌و گەورە پیاوى كورد ناوى (محەمەد ئەمین زەكى  عەبدولڕەحمان مەحمود)ە، لە ساڵى( 1880)ز لە شارى سولەیمانى لەدایكبووە، لە ساڵى(1892)ز چووەتە قوتابخانەى سەرەتایى‌و ئینجا دواى ساڵێك چووەتە پۆلى دووەمى قوتابخانەى ئامادەیى عەسكەرى لە بەغدا، پاشان خوێندنى عەسكەرى لە ئەستەمبۆڵى پایتەختى دەوڵەتى عوسمانى تەواودەكات و لە لەشكرى شەشەم لە ساڵى(1902)ز دەبێتە ئەفسەر، لە سوپاى عوسمانیدا گەلێك پایەو پلەى جۆراوجۆرى پێسپێراوە، لە جەنگى گەورەى یەكەم لەبەرەكانى جەنگ لە عیراق‌و فەلەستین‌و قەفقاسیا، لە كۆمەڵەى دەست نیشانكردنى سنوور لەنێوان دەوڵەتى عوسمانى لەگەڵ هەر یەك لە ڕوسیاو بولگاریا ئەندام بووە.
 لە (1924)ز هاتووەتەوە عیراق‌و بووە بە مامۆستاى قوتابخانەى عەسكەرى، چەند جارێك پۆستى وەزارەتە جۆراوجۆرەكانى پێسپێراوە، هەروەها لە پەرلەمانى عێراقدا بووەتە نوێنەرى شارى سولەیمانى، لە ساڵى (1942)ز دەستى لە وەزارەت كێشاوەتەوە، تا  تەمەنى (68) ساڵیدا بە ئەندامییەتى ئەنجومەنى پیران ماوەتەوە، لە (10)ى تەمووزى(1948)ز كۆچى دواییكردووەو لە شارى سولەیمانى گردى سەیوان نێژراوە.
ئەمین زەكى بەگ هەر لە منداڵییەوە خولیاى مێژوو و شوێنەوارى كۆن بووە، بەهرەیەكى زۆرى لە زانستەكانى عەرەبى، توركى و فارسى وەرگرتبوو، شارەزایەكى زۆرى لە زمانەكانى ئینگلیزى‌و فەرەنسى هەبوو، دەیان پەڕتوكى بەزمانى توركى لە بارەى كاروبارى سەربازییەوە داناوە. بە زمانى كوردیش كۆمەڵێك پەرتوكى مێژووى داناوە، وەك:
1.	خولاصەیەكى تاریخى كوردو كوردستان
2.	ناودارانى كورد (مشاهیر الكرد) بە زمانى كوردى لە دوو بەرگدا دایناوە.
3.	تاریخى لیواى سولەیمانى بە كوردى لە(1937)ز لە بەغدا چاپكراوە. 
ئەمەش نمونەیەكە لە نووسینەكانى:

(زمـانى كوردى)
نەك زۆرى خەڵك بەڵكو بەشى زۆرى عولەماو موتەفەكریش لە خوسوسى كونهو ماهیەتى زمانى كوردییەوە یان بە تەواوى بێ خەبەرن وەیان زۆر خراپ تێگەیشتوون. كە لەبابەت ئەم زمانەوە پرسیاریان لێ ئەكەى ئەڵێن: ئەم زمانى كوردییە لەهجەیەكى تێكەڵ‌و پێكەڵى فارسییەو ئەسڵ‌و ئەساسێكى سەربەخۆو ڕێك‌و پێكى نییە!. زاهر وایە سەبەبى جێگیربوونى مشابەهەت لە بەینى بەعزێ كەلمات‌و ئەلفازى كوردى‌و فارسیدا، وە دووەمیش ئیستعمال كردنى بەعزێ كەلماتى فارسى لە كوردیدا، ئەگەر باش سەرنجى لێ بدەین ئەبینین كە لەیەك چوونى هێندێ كەلمەى كوردى لە فارسى نەتیجەى خزمایەتییەكى بە قووەتى ئەم دوو زمانەیەو ئەم نەوعە مشابهەتە لە بەینى زمانە خزمەكانى تریشدا هەیە، ئینگلیزى‌و جەرمەنى‌و لاتینى چونكە هەموویان لە ئەسڵێك- زمانى ئارى قەدیم) هاتوونەتە خوارەوە، ئەبینین، كە زۆر لەفزو كەلمەیان لەیەك ئەچن‌و ئەم لێكچوونە هیچ ساحب مێشكێكى شارەزاى تووشى غەلەتێكى وا نەكردووە كە بڵێ ئەسڵى ئینگلیزى جەرمانییە وەیا لاتینییە بەڵكو ئەڵێ: سەبەبى ئەم مشابهەتە دەلالەت لەوە ئەكا كە هەموو ئەم زمانانە لە ئەسڵێك- كە زمانى ئارییە- هاتوونە خوارەوەو كەلماتى متشابهەیان كەلماتى ئەسلیەن وە لە هەموویانا ماوتەوەو كەمێك زۆرێك تەلەفوزەكەیان گۆڕاوە.
نازانم بۆچى (متفكرین) لە باسى زمانى كوردى‌و فارسیدا لەم حەقیقەتە لائەدەن‌و كوردییەكەمان ئەكەنە بێچوویەكى لەڕو لاوازى زمانى فارسى؟!.
ئەگەر بە ئینساف لێكى بدەینەوە ئەبینین كە بەشى زۆر زۆر كەلماتى كوردى لە شكل‌و تەلەفوزدا لە فارسى ناكاو سەربەخۆیە، (برژانگ، سك، دایك، باوك، كچ ) واقعا لە بەینى (تووك، لووت، چەناگە، كورى)ى كوردى‌و (موو- بینى) (زنخ- زنخدان)، (مژە)، (شكم)، (مادر)، (پدر)، (دختر)، (پسر)ى فارسیدا هیچ مشابهەتێكى لەفزى نابینرێ، جا كەوا بوو ئەم كەلماتانە ئەبێ لە دواى جوێ بوونەوەى قەومى كوردو فارس ڕەنگە ئەم حادسەیە لە عەسرى نۆهەم وەیا دەهەمى پێش میلاددا واقع بووبێ- ئیجاد كرابێ، ئەو پێنج مشابهەتەى (تەلەفوزى، ئەساسى، شكلى، تەسریفى‌و نەحوى) كە لەبەینى كوردى‌و فارسیدا ئەبینرێ دەلیلى ئەوەیە كە ئەم دوو زمانە لە ئەسلێكى مەعلوم، كە لەپێش هجرەتیانا بۆ تەرەفى غەرب زمانێكى موشتەرەك بووە، هاتووتە خوارەوەو هەر وەك زمانى ئەقوامى ئارى تر بەرە بەرە فەرقێكى كەم‌و زۆرى تێ كەوتووە.

















                 ڕاڤەكردنى پەیڤەكان
         پەیڤ                       واتاكەى
عولەما	:	(علما‌و) كۆى (عالم)ە، واتە زانایان
متفكرین	:	خاوەن بیران، خودانێت هزرو بیرا
لە خوسوسى	:	لە بابەت، لەبارەى
ماهیەت	:	جەوهەر، بنەڕەت
كەلیمە	:	وشە، پەیڤ
ئەسڵێك	:	ڕەگەز، بنچینە
مێشك	:	مژى
غەڵەت	:	هەڵە، چەوتى
حەقیقەت	:	ڕاستى
تووك	:	موو، مى
لوت	:	كەپو، دفن
چەناگە	:	چەهـ ، ئەرزینگ
برژانگ	:	مژیلانگ
حادیسە	:	ڕووداو
عەسر	:	سەدە، بابلیسك
كونهو ماهیە	:	ڕەچلەك، ڕەگوڕیشە



ئەسیرى
 1890-1962ز
ناوى (عەبدولخالق حوسێن نەقشبەندی)یە، نازناوى شیعرى (ئەپیرى- ئەسیرى)یە. لە ساڵى (1890)ز لە شارى كەركوك لە گەڕەكى (ئەخى حوسێن) لەدایكبووەو چاوى بە دیمەنە جوانەكانى كوردستان كراوەتەوەو لەناو گوڵزارى خوێندن‌و زانیارى‌و ئەدەبدا خونچەى ژیانى پشكووتووە، هەر لەسەرەتاى منداڵییەوە بۆ خوێندن چووەتە حوجرەى مزگەوت، گەلێك شوێنى كوردستان گەڕاوە بە دواى زانست‌و فێربووندا، وەك (سولەیمانى، بانە، سەقز، سنە، كرمانشان، هەمەدان) لە دواییدا گەڕاوەتە شارى كەركوك لە ماوەى خوێندنیدا فێرى گەلێك جۆرە زانست بووە، وەك: (ڕێزمانى عەرەبى، ڕەوانبێژى، مەنتیق، ئوسوڵى كەلام). ئیجازەى زانستیى لە مەلا (عەلى حیكمەت سیامەنسورى) وەرگرتووە.
ئەسیرى بە نیازى دیدەنى نەجمەدین ئەفەندیى براى، خۆى گەیاندۆتە ئەستەمبۆل، لەوێ چاوى بە شێخ عەبدولقادرى شێخ عوبەیدوڵڵاى نەهرى كەوتووەو جموجۆڵ‌و چاڵاكییەكانى بزوتنەوەى ڕزگارى خوازى گەلى كوردى دیوە، كە لەلایەن كۆمەڵێك لە ڕۆشنبیرانى خوێن گەرمى كورد لەو شارە دەكرا. ئەمە كارێكى گەورەى كردۆتە سەر ئەسیرى‌و عەشقى نیشتمانپەروەرى لە دڵیدا پەیدابووە.
بە بیستنى هەواڵى كۆچیدوایى باوكى لەگەڵ بڕانەوەى جەنگى یەكەمى جیهان لە ساڵى (1918)ز گەراوەتە كەركوك بۆ سەرپەرشتیكردنى كاروبارى تەكیەو ماڵ‌و خێزانەكەیان.
-	ماوەیەك لە دادگاى شەرعیەى كەركوك بە نووسەرى یەكەم دامەزراوە.
-	لە 1/11/1958ز خانەنشینكراوە.
-	لە ڕۆژى 18/6/1962ز كۆچى دواییكردووەو لە گۆرستانى شێخ محیەدین لە كەركوك نێژراوە. ئەسیرى شاعیرێكى زانستپەروەر بووە، خەڵكى هانداوە بۆ ئەوەى بچن بۆ قوتابخانەو فێرى زانست ببن.

لە هۆنراوەكانیدا داواى یارمەتى‌و كۆمەككردن‌و یەكێتى ڕیزەكانی نەتەوەى كوردى كردووە، چونكە زانیویەتى كە گەل بەبێ هاوكارى‌و یەكێتى لە كاروانى خەبات‌و تێكۆشاندا بە ئامانجە ڕەواكانى ناگات.
ئەسیرى وەك شۆڕە سوارێكى مەیدانى ئەدەبى نەتەوەى كورد لەنێوان ساڵەكانى (1921- 1934)ز دلێرانە ئەسپى شیعرى شۆڕشگێرى تاوداوەو هۆنراوە ئاگرینەكانى، وەك مەشخەڵى گرى  ئاگرى باوەگوڕگوڕ تاریكى كوردستانى ڕوناككردۆتەوە، لەبەر ئەمە بە شاعیرێكى شۆڕشگێڕى قۆناغى دواى حاجى قادرى كۆیى دادەنرێت.
ئەسیرى شەیداى دیمەنە جوانەكانى كوردستان بووە، وێنەو نەقش‌و نیگارى كوردستانى ڕەنگین، وەستایانە لەناو تابلۆى هۆنراوەكانیدا دەكێشێت وەك لەم هۆنراوەیەدا:
بێرە كوردستان

















	بێرە كوردستان عەزیزم گەر تۆ سەیرانت دەوێ
بت بەمە قەندیل ئەگەر گوڵزارى كوێستانت دەوێ
سەیرى ئەو خێڵانە، كە نیشتونە داوێنى چیا
با بچین بۆ ماڵى كوردى گەر تۆ خوێشانت دەوێ
بت بەمە پاى تاقى لاى سەر پیل‌و سەر میل‌و كرند
پێت نیشاندەم سەد هەزار ئاسارى ساسانت دەوێ
ئاوى ساف‌و ڕۆشنى داوێنى چەشمەكانى چیا
لێى  بنۆشە دەم بە دەم، گەر ئاوى حەیوانت دەوێ
لاوى كوردى من، لە بەركە شاڵى زاخۆ‌و ئامێدى
گەر تۆ سەد چاتر لە ڕەنگى شاڵى كرمانت دەوێ
هەڵسە گەشتى چیمەن‌و گوڵزارى كوردستان بكە
گەر لە بۆ دەردى دەروونت داو و دەرمانت دەوێ
ڕوح‌و ماڵت سەرفى ڕێگەى میللەتت كە ڕوحەكەم
گەر لە خوا لوتفى عەمیم وجودو ئیحسانت دەوێ
ئەى ئەسیرى هێندە عەشقى میللەتى كوردت هەیە
بشمرى لام وایە قەبرى گردى سەیوانت دەوێ


                         (سێ دێر بۆ ئەزبەركردنە)
ڕاڤەكردنى پەیڤەكان

   پەیڤ                 	:	 واتاكەى
مەنتیق	:	ژیربێژى، لۆژیك
بێرە	:	وەرە
سەیرى ئەو خێلانەكە	:	تەماشاى ئەو عەشیرەتانە بكە
نیشتوونە داوێنى چیا	:	لە داوێنى چیا خێوەت‌و ڕەشماڵیان هەڵداوە
خوێشانت دەوێ	:	خزمانت دەوێ
پاى تاقى	:	ناوى جێگایێكە
سەرپیل‌و سەرمیل‌و كرند:  ناوى سێ شوێنە
چەشمەكان	:	سەرچاوەكان، كانییەكان
لێی بنۆشە	:	لێی بخۆوە، ژێ ڤەخۆ
ئاوى حەیوان	:	ئاوى حەیات
لەبەركە	:	بپۆشە، بكەبەرخۆ
چاتر	:	چێتر، چاكتر، باشتر
گەشت	:	گەریان، سەیران




دڵــدار
 1918- 1948ز
یونسى مەلا ڕەئووف لە 20ى شوباتى ساڵى 1918ز لە كۆیە لە دایك بووە، بۆ یەكەم جار لە ڕانیە دەچێتە قوتابخانەو لە خوێندن بەردەوام دەبێت، تا لە ساڵى (1945 )ز كۆلێژى ماف (حقوق) لە بەغدا تەواو دەكات‌و دەبێتە پارێزەر.
دڵدار هۆزانڤانەكى نیشتمانپەروەر بوو، شەیداى سروشتى جوانى وڵاتەكەى بوو، هۆنراوەكانى (حاجى قادرى كۆیى‌و نالى‌و عەونى‌و وەفایى‌و كوردى‌و بێكەس‌و پیرەمێرد) سەرچاوەى ئیلهامى شیعرى دڵدارن، هەروەها سروشتى جوان‌و ڕەنگینى كوردستان، هۆیەكى سەرەكى بوو لە بەهرەى شیعرى دڵدار، سەرەراى ئەمەش بارى ناخۆشى ژیانى خۆی‌و ئەو بارودۆخەى كە گەلى كورد تیایدا دەژیا، ئەمانە هەموو پێكەوە هەوێنى شیعرى دڵدار بوون، ئەگەر مەرگ كۆتایى بە ژیانى كورتى نەهێنابا بێگومان بووین لەوەى، كە دڵدار دەبووە لوتكەیەكى بەرزى ئەدەبیاتى كوردى.
یەكەم پارچە هۆنراوەى لە ساڵى (1935)ز لە ژمارە (2)ى گۆڤارى (ڕۆناكى) بڵاوكردووەتەوە.
دڵدار لە هۆنراوەكانیدا تواناو بەهرەیێكى زۆرى پیشانداوەو خاوەنى فەلسەفەیەكى بەرزیش بووە، شەیداى بیروباوەرى كوردایەتى بووە، هۆنراوەكانى سادەو ڕەوان‌و پڕ سۆزن، بەشى زۆریان بە دەورى بابەتى نیشتمانپەروەرى‌و كۆمەڵایەتیدا دەسوڕێنەوە، دیوانێكى چاپكراوى بە ناوى (دیوانى دڵدار)، لەگەڵ دەیان گوتارى بەنرخى ئەدەبى، ڕامیارى و ئابورى لەدواى خۆى بە جێهێشتوە لە 12/11/1948ز لە شارى هەولێر ماڵئاوایى لە كوردستان كردو هەموو ئاواتەكانى بەو تەمەنە كورتە بردە ژێر خاك.
نمونەیەك لەهۆنراوەكانى:
    كوردستانى خۆش، نیشتمانى جوان
    تۆ قیبلەگاهى منى بێگومان
    چاوم پشكوتووى شاخەكانتە
    فێرى ژیانى باخەكانتە
    دەنگى شمشاڵى شوانەكانت
    زریق‌و باقى جوانەكانت
    قاسپەى كەوانى قەد كێوەكانت
    خوڕەى ئاوەكەى نشێوەكانت
    ئەمانە هەموو گوێیان كردمەوە
    هەوێنى شیعرى دڵیان گرتمەوە
   نەو نەمامێ بووم لەم خاكە ڕووام
   بە خۆشەویستى وڵات ئاودرام
   بەڵێ كوردستان تۆ منت خوڵقان
   تۆ منت خوڵقان پێت بەخشیم ژیان
   خۆشى ژیانم خۆشى ژینتە
   ئێشى ژینى من ڕۆژى شینتە
  چونكە كوردستان، نیشتمانى جوان
   تۆ قیبلەگاهى، دڵى بێگومان.
                         (سێ دێر بۆ ئەزبەركردنە)

راڤەكردنى پەیڤەكان:
پەیڤ		واتاكەی
پارێزەر	:	بەڕەڤان، محامى
شەیدا	:	عاشق
هەوێن	:	هێوێن، خمیرە
پشكوتوون	:	كراوە، ڤەكرى
زریق‌و باقى	:	دەنگى یاریكردن‌و گەمەكردن
گوێیان كردمەوە	:	گوهێن من ڤەكر
نەونەمام	:	نەمامى تازە، شتڵەدارى تازە
پێت بەخشیم	:	پێتدام، تەدایە من

 
ساڵح یوسفى
1918- 1981ز
ناوى (ساڵح عەبدوڵڵا یوسفى)یە، یەكێك بوو لە ڕوناكبیرو تێكۆشەرانى گەلەكەمان، لە ساڵى(1918)ز لە گوندى (بامەڕنێ)ى سەر بەقەزاى ئامێدى لە پارێزگاى دهۆك ژ دایك بوویە. خوێندنى سەرەتایى لە گوندى بامەڕنێ دواناوەندیشى لە بەغدا تەواو كردووە، لە ساڵى (1943)ز لە كۆلێژى (شەریعە) لە بەغدا دەرچووە. شاعیر دەورێكى گەورەى گێراوە لە بزاڤى ڕزگاریخوازى گەلى كورد، ئەندامێكى چالاكى حیزبى (هیوا)و ئینجا (پارتى دیموكراتى كوردستان)بووە لە پاشان دەستەی دامەزراندنی(حیزبى سۆشیالیستى كوردستان) بوو، هەروەها ڕۆژنامەوانێكى لێهاتوو بووە، لە بوارى ڕۆشنبیریدا خزمەتى زۆرى هەیە، سەرنوسەرى گۆڤارى (ئەستێرە)و (ڕۆژى كوردستان) بووە. زۆربەى هۆنراوەكانى باسى كوردایەتى دەكەن‌و بە هۆنراوەى سیاسى دادەنرێن.
هەروەها داوایكردووە، كە بیرى ئازادى سەر هەڵبدات‌و گەشەبكات.
لە ساڵى (1981)ز بە پیلانێكى ڕەش لە بەغدا شەهیدكرا.
ئەمەش نمونەیێكە لە هۆنراوەكانى:
	ڕۆژا مێرو خورتا هەلات		هاتن ژ هەوارێ تە، وەلات
	ژیێ لاوەتى یە، خەلات		جانێ خۆ دكەینە قەلات
	ئەڤرۆ ڕۆژا مە مێرانە		هەولى خورت‌و عەگیدانە
	گۆرى كرن خۆش سەیرانە		د ڕێكا وەلاتى دا قوربانە
	ئەم پلنگى زەند ئاسنین		شێرێت وەلاتى مەزنین
	سنگ چیاینە، عەرد درنین		نەهەنگێت شەرێ بێ بنین
	نەیارا هەمیا دێ سوژین		دا بسەربەستى هونەر بژین
(سێ دێر بۆ ئەزبەركردنە)
  	       ڕاڤەكردنى پەیڤەكان

پەیڤ		واتاكەی
بزاڤ	:	بزوتنەوە
مێر	:	 پیاو
ژیێ لاوەتى	:	تەمەنى لاویەتى، تەمەنى گەنجیەتى
جانێ خۆ	:	گیانى خۆمان
ئەڤرۆ	:	ئەمرۆ، ئیرۆ
عەگید	:	ئازاو خورت
گۆریكرن	:	خۆ كردنە قوربانى، خۆبەختكردن
دڕێكا	:	لە ڕێى، لە ڕێگاى
نەیارا	:	نەیاران، دوژمنان.
هەمیا	:	هەمووان
دێ سوژین	:	دەسووتێنین.

 
كامیران ئەمین عالى بەدرخان
1895-1978ز

دكتۆر كامیران ئەمین عالى بەدرخان لە ساڵى (1895)ز لە ئەستەمبۆڵ لەدایك بووە. ژ بنەماڵا بەدرخانیانە، خوێندنى لە ئەستەمبۆڵ بە دوماهى هینایە، پاش سەركەوتنى شۆڕشى كەمالستەكان‌و حاشاكردنیان ژ هەموو مافێن كوردان، سەرۆكێن كوردان ژ وەلات هاتن دوور خستن، ئەمین عالى بەدرخان‌و كوڕێ وى (ئەحمەد پورەیا) چوون ل میسرێ ئاكنجى بوون، كامیران‌و جەلادەت ژى چوونە ئەڵمانیاو دەست ب خاندنا بلند كر ل كۆلێژا حقوقێ باوەرنامە (دكتۆرا) وەرگرت، پاشان لە زانكۆى (سۆربۆن)ى فەڕنسى باوەڕنامەى بڵندى فەلسەفەو ئادابى وەرگرت. لە ئەوڕوپا تێكەڵى لەگەڵ زۆر لە ئەدیب‌و نڤیسەرێن ناڤدار پەیداكرد وەك (لوسى پۆل مارگرێت، مارگرێت ڕۆدینكۆ). گوتارى بە زمانى كوردى‌و زمانى تریش لە گۆڤارى (هاوارو ڕۆناهى) بڵاوكردووتەوە، هەروەها هەڵبەستێن نیشتمانى لە ژێر ناوى (گەڕۆك) بڵاوكردووتەوە.
لە دەستپێكى ساڵى(1943)ز ل بەیروتێ حەفتەنامەى (ڕۆژانوو)ى وەشاندووە هەر لە(1943)ز گۆڤارى (ستێر)ى دەرخست. لە(1947)ز چووە فەرەنساو لەوێرێ  (سازگەها لیكۆڵینێ كوردى) داناو گۆڤارەك بناڤێ (بولتەنا مەركەزا لێكۆلینێ یا كورد) دەرخست. دوازدە ساڵان بەبێ پارە خزمەتەكا زۆرى زمانى كوردى لە پەیمانگەى (زمانە زیندووەكان) كردووە. خزمەتەكا زۆرى یا زمان‌و ئەدەب‌و دۆزا كورد كرییە. لە(1971)ز بووە بە ئەندامى كاراى كۆرى زانیارى كورد لە بەغدا. لە ساڵى(1978)ز لە پاریس دەچێتە بەر دلۆڤانیا خودێ‌و لەسەر وەسیەتاوى ماڵەكەى‌و بۆ دامەزراندنى دەزگەیێكى چاندنى- زانستى بە ناوى (بەدرخان- كوردستان) تەرخانكرا، پاش مردنى كتێبخانەكەى درا بە (ئەنیستیتۆى كوردى) لە پاریس.
دكتۆر كامیران بەدرخان تێكۆشەرێكى سیاسى‌و ڕوناكبیرێكى ژێهاتى‌و مەزن بوو، بێجگە لە كوردى، توركى‌و عەرەبى‌و ئەڵمانى‌و فەرەنسى‌و یۆنانى‌و ئینگلیزى‌و پۆلۆنى دەزانى. بەرهەمى زۆرى هەیە لەسەر (ڕێزمان، چیرۆك، پەخشان، ئەلفۆبێ... هتد)، هەروەها فەرهەنگى (كوردى‌و فەرەنسى)، (ئەڵمانى و كوردى) داناوە.
لاوكـێ مـن
گاڤا كۆ فەرمانا كوردان ڕابوو ئەم هێژ نوو زەوجى بوون. شەڤەكێ تۆ پڕ درەنگ ماى‌و گاڤا تۆ هاتى مال، ددەستێن تە دە تڤەنگەكە نوو و چەند سەد بەرك هەبوون. دلێ من ترسیاو ڕەجفى، من ژ تەڕە ب دەنگەكى لەرزى دگۆت.
-	گورگین... دیسان چ هەیە؟
تەل من هیڤینا چاڤان‌و ب كەسارا دلان مێزەكر، پاشى ب دەنگەكى خورت ل من ڤەگەڕاند.
-	داوەت دەست پێ دكە.
 
دوەلاتى دە شەش مەهـ شەڕەكى زۆر چێبو، ژن بى بوون، زارۆك سێوى مان، كورد دەسپێكێ دە دوژمن شكاند، لێ، پاشى ب بێ بەختى هاتنە شكەستن.
گاڤا تو دشەڕ دەبوویى، من ژ تەرە كوڕكەك ئانى ئێڤاركێ، ئەز لبەر دەریێ مالێ سەكنى بووم، چاڤێن من لێ ڕێ بوون. من دیت تو هاتى، هەردوو دەستێن تە بخوین بوون، دسەر سینگاتە دە برینەكە كوورو ڤەكرى هەبوو، تە... ئەز همێز كرم‌و تەگۆت عەسكەرێن دوژمن دسەر شۆپا من دە نە، باوڕكە نهۆ ئەوێ بێن‌و من بگرن، مەگرى!!!
تنێ ڤى دەمى ژبیرا مەكە. پاشى تو ب گاڤێن لەز چویى سەر دەرگۆشا كۆڕێ خوە ئێ پێنج مەهى (تاجین)و تە ئەو هلانى‌و ژیرا گۆت.
-	تاجین!! دلێ تە ژ بوو نا ئاریكارییا كوردستانێیە. خویناتە ژبوونا شەڕو ڕژاندنێیە. تە كوڕێ خوە دكر ناڤ  دەرگۆشێ‌و عەسكەرێن دوژمنان دكەتن هندرێ مالێ...
لاوكێ من! ئیرۆ پێنج سال قەد یاینە كۆ ئەم ژ هەڤ دوور هاتنە ئێخستن. تۆ نهۆ دكۆرتالكێ دە ب سەد جامێرێن كورد ڕا دكەڤى.
خوە دزانە... چەرمێ ڕوو وسینگاتە پرچفى‌و لاشێ تەڕزییایە.
لێ، گورگین. بزانە كۆ هەر شەڤ  بەرى هەرە ڕاكەڤا كوڕێ تە تاجین زەندو دەستێن خوە ئێن تەڕ داڤێژە سەر ستۆیێ من و ب چاڤێن خوە ئێ زەلوول و ب كەسەر ل من مێزە دكە، من ماچ دكە ژمن ڕە دبێژە.
- دایێ!... دایكا من باڤێ من ڕە بنڤیسینە كۆ مەزن بوومە. دلێ من ژ بۆ هەژكرنا كوردستانێیە، خورتییا ژ بوونا ئاریكارییا كوردستانێیە، خوینا من ژبۆ شەرو ڕژاندنێیە!!!

لە (د وەلاتى دە شەش مەهـ شەرەكى زۆر چێبوو) لەبەر دەكرێ تا (تەكورێ خوە دكر ناڤ دەرگۆشێ‌و  عەسكەرێن دوژمنان دكەتن هندرێ مالى)

دكتۆر. كامیران ئەمین عالى بەدرخان
گۆڤارى هاوار ژمارە (4) ڕوو پەل6
3ێ تیر مەهێ- ئێك شەمب- 1932ز










ڕاڤەكردنى پەیڤەكان
پەیڤ		واتاكەی
شۆپ	:	دەوس: شوێن پێ
همێز	:	هەمبێز: باوەشكرن، ئامێز
دەرگۆش	:	لاندك، لانك
پرچفى	:	چرمسى، سیس بوو
كەتن هندرێ مالێ	:	هاتنە ژوورڤە
هندر: داخل:	:	هندور: هوندور
ژن بى بوون	:	بێوەژن
مەگرى	:	نەكە گرى
كۆرتالك	:	كەند
هلانى	:	ڕاكر، بەرزى كردەوە، هەڵگرت
ئاریكارى	:	هاریكارى
قەدیاینە	:	بۆرینە/ تێپەڕینە
بولتەنەك	:	گۆڤارەك وەرزیى
مێزەدكە	:	دنێڕیت، سەیرى دەكات
زەلوول	:	خاشع چاودا گرتوو
داڤێژە	:	ئاڤێتە ، دهاڤێتە
 خورتى
:	گەنجى، لاوێتى
باڤ	:	باب، باوك
هەژكرن	:	حەژێ كرن، حەز لێكرن
كاردۆخى
1916- 1982ز

ناوى (محەمەد ئەمین كاكە شێخى تەوێڵەیى) یە كە هەر لە تەوێڵەى هەورامان لە ساڵى (1916)ز لەدایكبووە. سەرەتا خوێندنى لەلاى باوكى دەست پێكردووەو ئینجا چووەتە قوتابخانە، بەردەوام بووە لەسەر خوێندن تا لە ساڵى (1939)ز بووە بە مامۆستاى سەرەتایى.
كاردۆخى، هەر لە خۆیدا خاوەنى بەهرەو توانایێكى باش بووە، بۆ ڤەهاندن‌و هۆنینەوەى شیعر، بەڵام شاعیر، وەك هۆزانڤانەكانى دى كەوتووتە بەر كاریگەرییەتى چەند هۆیەك، كە ئەو بەهرەو توانایەیان بەهێزترو پتەوتر كردووە، جگە لەوەش، خۆشەویستى‌و ئەڤینى، سەرچاوەو ژێدەرێكى ترى هەڵقوڵینى كانیاوى هەڵبەستى بووە، سەرەڕاى ئەمانە، جوانى سروشتى كوردستان بۆ سەرچاوەگرتنى شیعرى كاردۆخى هۆكارێكى گەورە بووە .
كاردۆخى لە هۆنراوەدا ڕێچكەى نیشتمانپەروەرى‌و دڵدارى گرتووە، بە دوو شێوە زار هۆنراوەى هەیە، بە كرمانجى خواروو بە هەورامى. دیوانێكى چاپكراوى هەیە بەناوى (دیوانى كاردۆخى)، لە ساڵى (1982)ز كۆچى دواییكردووە، لەكاتى بینینى تەرمى شەهیدەكان لە حامیەى سلێمانى شیعرێكى داناوە بەناوى (پیرێكى زانا)، كە بە هەردوو شێوە زارى هەورامى‌و كرمانجیى خواروو لە دیوانەكەیدا هەیە.
پیـرێـوى زانـا
پیرێو ڕیش چەرمە، دونیا دیدەو ڕاس
				زاناو فامیدە تەمام پیا خاس
ئاماو، دیش وەچەم، كەش‌و كۆو سارا
				قەبرۆ شەهیدا، جەدەگاو شارا
دیم، هەڕەش پیما، تا واچى فرى
				گرەوى‌و ناڵێ، دەنگى بەرز چڕى
بە كام نەیاوێ چى كوردستانە
				یەكجار فرێنى چى گۆڕستانە
خەفەتى فرەم پەى ئانیشانە
				بە دەست‌و وێما، نریەى نیشانە
ئازاو گەنجێما، زیاد جەسەدى
				كرێى دارەرە، بەدەست‌و بەدى
پیرە ئى شیعرا وانێ‌و گرەوێ
				تا سۆش بیەوە، چاگە مەرد شەوى

(لەسەرەتاوە سێ دێرى بۆ ئەزبەركردنە)
دیوانى كاردۆخى: چاپى یەكەم 1978 بەغدا
 

ڕاڤەكردنى پەیڤەكان

پەیڤ		واتاكەی
فرێ	:	زۆر، پتر
گرەوێ	:	دەگریا، شیوەن
چڕى	:	هاواركردن
نەیاوێ	:	نەگەییو
پەى	:	بۆ ئەو
ئانیشانە	:	بۆ ئەوانە
وێما	:	خۆمان
نریەى	:	دانرا
گەنجێما	:	گەنجى، لاوى
كرێى دارەرە	:	كران بە دارا
بەدى	:	خراپى
تاسۆش	:	سوێى بووەوە، لەهۆش چوو
چاگە	:	لەوێ
مەرد	:	مرد




 
ســــادق بەهائەدین
1918- 1982ز

لە ساڵى (1918)ز لە شارى ئامێدى لەدایكبووە، سەرەتا بە خوێندنى ئایینى دەستى پێكردووە، لە پاشان چووەتە قوتابخانە، قۆناغەكانى خوێندنى سەرەتایى‌و ناوەندى‌و ئامادەیى بە سەركەوتوویى بڕیوە، لە خانەى بڵندى مامۆستایان لە بەغدا وەرگیراوەو لە ساڵى(1944)ز دەرچووەو لە قوتابخانە ناوەندى‌و ئامادەییەكان بووە بە مامۆستا. ماوەیەكى زۆر لەگەلێك شارى عیراقدا مامۆستا بووە.
ئەم نووسەرە زۆر لەمێژ بوو خەریكى خوێندنەوەى گۆڤارەكانى (هەوار)و (گەلاوێژ) بوو، ئەم گۆڤارانە زۆر كاریان كردە سەر ڕەوشى ڕوناكبیرى‌و سەرچاوەى هاندانى بوون بۆ نووسین، گەلێك گوتارو نووسینى لە گۆڤارو ڕۆژنامە كوردییەكاندا بڵاوكردەوە، ئەندام بوو لە كۆڕى زانیارى كوردو ماوەیەكیش وانەبێژ بوو لە بەشى كوردى كۆلێژى ئادابى زانكۆى بەغدا، لە ساڵى (1982)ز كۆچى دواییكرد، بەرهەمێكى زۆرى لەدواى خۆى بەجێ هێشت گرنگترینیان ئەمانە بوون:
1.	ئیدیەمێت كوردى 1973.
2.	دیوانا مەلایێ جزیرى 1977.
3.	دیوانا پەرتەیێ هەكارى 1978.
4.	نەوبەهارا سەیدایێ مەزن ئەحمەدى خانى 1979.
5.	هۆزانڤانێت كورد 1980.
6.	خان‌و مان 1981.
7.	مەولیدا مەلایێ باتەیى 1982.
8.	ڕێزمانا كوردى.


ئەڤە ژى نمونەیێكە لەنووسینەكانى:

(سیامەند بازرگانەكێ مەزن بوو، گەلە لێَ ب ڕاها ڤێر بوو. خەلكى باژێرى ب جارەكى سەر تێ دكر، هەمى پێ تڤیێت خۆ ژێ دكرین ژ بەركو مرۆڤەكێ ڕاستەگۆ، چاڤ  قسەكرى، ئاخافتن خۆش، دەستگر، خێرخازو جامێربوو. دلێ كەسى نەدەهێلا، دەست گرتن دگەل ژارو دەست كورتان دكر، ژبەر ڤێ چەندێ گەلەكێ ژ جهێ خۆدا ناڤدار بوو، بەلێ لسەر جامێرى‌و خۆش مرۆڤیا وى ژى ڕا، خودێ ژ ڕەنگ نەدیتبوو چو بچویك نەبوون).


                                         (تەنها بۆ خوێندنەوەو ڕاڤەكردنە)


ڕاڤەكردنى پەیڤەكان:
سەر تێ دكر	:	سەریان تێ دەكرد، ڕوویان تێ دەكرد
پێ تڤێیت خۆ	:	پێویستیەكانى خۆیان
دلێ كەسێ نەدهێلا	:	دڵى كەسى نەدەشكاند
ژبەر ڤێ چەندێ	:	لەبەر هەندێ، لەبەر ئەوە
لسەر جامێرى‌و خۆش مرۆڤیاوى ژى ڕا :   سەربارى جوامێرى‌و پیاو چاكى ئەو
ژار	:	هەژار



















سوارەى ئێـلخانى زادە
1937- 1976

ئەم شاعیرە نوێخوازەى ڕۆژهەڵاتى كوردستان ناوى (سوارە ئەحمەد ئاغاى ئێـلخانى)یە، لە شارى بۆكان هاتۆتە دنیاوە، خوێندنى سەرەتایى‌و ناوەندیى لە سەقزو بۆكان‌و تاران تەواوكردووەو پاشان چووەتە كۆلیجى حقوقى زانستگەى تاران.
سوارە تەنیا تەمەنى منداڵى بەخۆشى بردووتە سەر، دواى ئەوە نەخۆشى‌و ژێر دەستەیى نەتەوەكەى هەراسانیكردووە، لە ساڵى (1961)ز بۆتە ئەندام لە یەكێتى خوێندكارانى كورد لە زانستگەكانى ئێران، لە پەلامارێكى گەورەى گرتن‌و ڕاونانى دەزگاى پۆلیسى (شا)وە، سوارەش كەوتە بەندیخانەى تارانەوە لە بەشى گرتووخانەى سیاسى ئێران.
لە یادى دە ساڵەى كۆچى دوایى ئەم شاعیرەمان، یەكێ لە نزیكترین هاوڕێ‌و خۆشەویستى سوارە، بەم جۆرە نووسیویەتى‌و دەڵێت:
لە خۆ شاردنەوەو هەڵات هەڵاتى منداڵانە ڕا هەتا خۆشاردنەوەو هەڵات هەڵاتى سیاسەت‌و كوردایەتى، لە بووكى جوانى كوردستان ڕا هەتا شارى بە گرمەو دووكەڵ… چەند جارو چەند ساڵ پەككەوتن‌و تێهەڵچوونەوە، پێشمەرگایەتى من‌و گیرانى ئەو، گیرانى من‌و كڕمانەوەى ئەو لەبەشى كوردیى ڕادیۆى تاران‌و بە ناچارى لە دووتوێى سەد پەردەى ڕەمزو ڕازدا پێدا هەڵگوتن بە ئازادى‌و بە ڕابەرى‌و بەختەوەرى ئینسان شیعرو وتارى سیاسیى نووسیوە.

شــــــــــــــــــار
گوڵم، دڵم پڕە لە دەردو كوڵ
ئەڵێم بڕۆم لە شارەكەت
ئەڵێم بە جامێ ئاوى كانیاوى دێیەكەم
عیلاجى كەم كوڵى دڵى پڕم لە دەردى ئینتیزارەكەت
وەڕز بوو گیانى من لە شارو هاڕە هاڕى ئەو
لە ڕۆژى چڵكنى نەخۆش‌و تاویادى شەو
     **    **    **
ئەڵێم بڕۆم لە شارەكەت
لە شارى چاو لەبەر چراى نیئۆن شەوارەكەت
بڕۆمە دێ كە مانگەشەو بزێتە ناو بزەم
چۆن بژیم لە شارەكەت
كە پڕ بە دڵ دژى گزەم
لە شارەكەت، كە ڕەمزى ئاسن‌و منارەیە
مەلى ئەوین غەوارەیە
ئەڵێى لە دەورى دەست‌و پێم
ئەوەى كە تێل‌و تان‌و ڕایەڵە، كەلەبچەیە
ئەوەى كە پەیكەرە میسالى داوەڵە
لە شارەكەت كەمەندى دووكەڵە
كە دێتە دەر لە ماڵى دەوڵەمەند
بە دارە تەرمى كووچە تەنگەكانى شارەكەت
ڕانەهاتووە لەشم
بنارى پڕ بەهارى دێ
ڕەنگى سوورو شین ئەدا
لە شیعرو عاتیفەى گەشم
ئەڵێم بڕۆم لە شارەكەت گوڵم
           (تەنها سێ دێری یەكەم بۆئەزبەركردن)


لێكدانەوەى وشەكان:
پەیڤ		واتاكەی
گوڵم	:	خۆشەویستەكەم
نوێخواز	:	ڕێبازى نوێ، لادان لە ڕێبازى كۆن
زانستگە	:	زانكۆ
هەراسان	:	پرزەى لێبڕیوە، بێتاقەتى كردووە
كوڵ	:	ئازار، حەسرەت
تاویاد	:	تاو لەرز
نیئۆن	:	گڵۆپى نیۆن
شەوارە	:	تیشكێكى بەهێزە كە شەو بۆ ڕاوكردنى باڵندە بەكارى دەهێنن لێرەدا بە واتاى ڕوناكییەكى بێئەندازەیە كە چاو لەبەرى هەڵنایە.
بزێتە	:	دەركەوێ، دەركەڤى
بزە	:	خەندە، خۆشى‌و شادى
ئەوین 	:	ئەڤین، عەشق
غەوارە	:	بێگانە، نەناس
كرمانەوە	:	ماتبوون، گیرسانەوە
گرتووخانە	:	بەندیخانە، حەپسخانە
هەڵات هەڵات	:	ڕاكە ڕاكە
تێل	:	تەل
داوەڵ	:	كەلاشێكى گەورەو ناقۆڵا
كەمەند	:	زنجیرێ، گوریسێ كە خەڵكى پێبگرێ (ناوقەدى مرۆڤ)، لێرەدا مەبەستى دووكەڵەكە بۆتە كەمەند بۆ شارى تاران
عاتیفە	:	هەست‌و شعور
 
ئەحمەد دڵزار
ناوى (ئەحمەد مستەفاى حەمە ئاغاى حەوێزى)یە، لە ساڵى (1920)ز لە شارى كۆیە هاتۆتە ژیانەوە، هەر لەسەرەتاى ژیانیدا بە خوێندنەوەوە زۆر خۆى خەریككردووە، لە تەمەنى لاویدا كەوتۆتە خەباتى نیشتمانپەروەرییەوە، لەم ڕێگەیەوە زیندان‌و ئازارو ئەشكەنجەى زۆرى دیوە شاعیرى خەبات‌و  ژیان زۆر باش لەوە گەیشتووە، كە دەبێت خەبات بۆ كۆمەڵانى فراوانى گەل بێت، لەبەر ئەوە دەبینین شیعرەكانى دەخاتە چوارچێوەیەكى ئەوتۆى شیعرەوە، كە بەشێكى زۆر لە زەحمەتكێشان تێیبگەن‌و بیكەنە گۆرانى‌و سرودى كاروانى خەباتى خۆیان، وەك دەڵێت:
كارگەرین جەنگاوەرین		ڕەنج بەرین تێكۆشەرین
شیعرەكانى مێژوویەكى خوێناوى ڕێكخراوى چینى كرێكارانى عیراق بە گشتى‌و كورد بەتایبەتى باسدەكات، چونكە دڵزار لەناو ئەو ژیانە سەختەدا پەروەردە بووە، دڵزار دەستێكى باڵاى هەبووە لە وەرگێڕاندا، ئەمەش لە ئەنجامى زیرەكى‌و شارەزایى شاعیرە لە زارەكانى كوردى‌و ئەدەبى بێگانەدا، بەڵگەشمان بۆ ئەوە:
1.	گەنجینە: كۆمەڵە چوارینەكانى بابە تاهیرە كە لەشێوەى لوڕییەوە كردوویەتى بەزارى كرمانجى خواروو.
2.	پێكەنینى بەهار: كە بەشێكە لە وەرگێرانى شیعرى شاعیرى بەناوبانگى فەرەنسى (ڤیكتۆر هیگۆ) بۆ سەر زمانى كوردى، كە سەرەتاكەى دەڵێت:
وا گەڕانەوە ڕۆژە درێژەكان    بەجۆش‌و خۆشى ڕووناكى پەخشان
ئەمەیە بەهار ئازارو نیسان    	هاتن پێكەوە ڕووخۆش خەندان
ئەحمەد دڵزار دوو بەرهەمى بە چاپ گەیشتووە بەناوى (ئاوازى ئاشتى)و (خەبات‌و ژیان). دڵزار هەر ئەو شاعیرە نییە كە شیعرەكانى، هەر بۆ مەبەستى سیاسى تەرخان كردبێت، بەڵكو شاعیر سروشت‌و بەهارو دیمەنى كوردستانى جوانیشى كردووە بە هەوێنى شیعرەكانى، ئەم هەستە ناسكەو سۆزە بەرزەى شاعیر لە شیعرى (مانگى گوڵان)دا دەردەكەوێت:
                                 مانگى گوڵان




















	مانگى گوڵانە گوڕەى بەهارە
زەمین سەراپا باخ‌و گوڵزارە
مافوورى سەوزى هەردان گوڵ گوڵە
گوڵشەن بە جارێ پڕ لە بولبولە
سەراپا شاخ‌و باخ‌و دۆڵ‌و دەشت
چاو ئەندازێكن لە باخچەى بەهەشت
پۆلێ كەنیشك‌و دەستەى دڵداران
هاتوچۆیانە لەنێو گوڵزاران
منداڵى ورد وێنەى كارژۆڵان
پەرت‌و پەخشانن لەناو مێرگوڵان
گەلەى گاكێوى‌و كەروێشك‌و ئاسكان
پەرتانن بە دەم هەڵدێرو باسكان
ئاوى كانیاوى ساردو سازگار
لە ژێرو قەدى كێوان دێتە خوار
لە لایێ شەپۆڵ شڵە شڵپ ئەكا
لەلایێ ئاگر كڵپە كڵپ ئەكا
لایەكیش گردو هەورازو ڕازە
دامێنى جێگەى یاریى سێبازە
وردو درشت‌و كچ‌و ژن‌و ژالأ
منداڵ‌و گەورە، پیاوو كوڕوكاڵ
گشتى سەرخۆشى جوانیى سروشتن
بەرانبەر نەغمەى بولبولان وشتن

(سێ دێرى بۆ ئەزبەركردنە)

ڕاڤەكردنى پەیڤەكان
پەیڤ		واتاكەی
مانگى گوڵان	:	دووەم مانگى بەهارە (نیسان)
گوڕەى بەهار	:	جۆش‌و خڕۆشى بەهارە
چاو ئەندازە	:	دیمەنێكى دڵرفێن
پۆلێ كەنیشك	:	پۆلێ كچ
پەرت‌و پەخشان	:	بڵاوبوونەتەوە
ئاسكان	:	ئاسك، مامز
باسكان	:	باسك، باسكى چیا، قەدى چیا
كڵپەى ئاگر	:	گڕى ئاگر
سێباز	:	یارییەكى كوردەوارییە
سەرخۆش	:	سەرمەست، خۆشییەكى بێ ئەندازە
وشتن	:	هەستیارن، حەساسن، گوێكراوەن.
هەردان	:	هەرد، زەوى
گوڵشەن	:	گوڵزار
گەلە	:	ڕەوە، ژمارەكا زۆر
پەرتانن	:	بڵاون
شلپە شلپ	:	هاژە هاژى ئاو



بـۆ زانـین:
ناوى مانگە كوردییەكان ئەمانەن:
1.	وەرزى بەهار: نەورۆز، گوڵان، جۆزەردان.
2.	وەرزى هاوین: پووشپەڕ، خەرمانان، گەلاوێژ.
3.	وەرزى پاییز: ڕەزبەر، گەڵاڕێزان، سەرماوەز.
4.	وەرزى زستان: بەفرانبار، ڕێبەندان، ڕەشەمێ.


 
ئەو سەرچاوانەى بۆ نووسینى هەردوو
بابەتى ڕێزمان‌و ئەدەب سوودیان لێـوەرگیراوە:

1.	ڕێزمانى كوردى- ناو-   د. ئاوڕەحمانى حاجى مارف
2.	ئاواو دەستوورا زمانێ كوردى،	جگەرخوێن
3.	ڕێزمانى ئاخاوتنى كوردى،	كۆڕى زانیارى كورد
4.	ڕێزمانا كوردى، صادق بها‌والدین
5.	ڕێزمانى كوردى پ. كوردۆییف، د. كوردستان موكریانى لە ڕوسیەوە كردوویە بە كوردى.
6.	ڕێزمانى كوردى، نورى عەلى ئەمین
7.	دیوانى پێنجوینى كۆكردنەوەو ئامادەكردنى/ ئومێد ئاشناو عبدالكریم موفتى.
8.	یادى موفتى، كوكردنەوەى بوڕهان قانیع.
9.	ئەسیرى شاعیرێكى شۆڕشگێڕى، قۆناغى دواى حاجى قادرى كۆییە، جەبار جەبارى.
10.	سەرجەمى بەرهەمەكانى: شەهید مارف بەرزنجى، كۆكردنەوەو ڕێكخستنى سامان مارف بەرزنجى‌و عمر معروف بەرزنجى.
11.	دیوان دڵدار.
12.	دیوانى كاردۆخى.
زۆر سـەرچـاوەى تـریـش....
 
[بەشى خوێندنەوە]


1.	شێخ مەحمودى نەمر.
2.	هەمیشە بەدەم ژیانەوە پێبكەنە.
3.	زانست شتى سەیر دەدۆزێتەوە.
4.	مۆسیقا
5.	چۆن دەخوێنیتەوەو چى دەخوێنیتەوە.
6.	ئەشكەوتى شانەدەر.
7.	ئەدیسۆن.
8.	یەكى ئایار
9.	هەڵەبجەى شەهید
10.	شۆرشى مەزنى ئەیلولى 1961ز
11.	خێزانێكى ئاوارە
12.	بەردە قارەمان
13.	دهۆك
14.	ئافرەتى كورد
15.	میــدیا

 
شێخ مەحمودى نەمر

نامەوێ ژینى ئەسارەت، بەسمە عومرى گومڕەهى
ناى كەمە سەرخۆم بەدەستى مودەعى تاجی شەهى
قەت بە ئەمرى دوژمنانم نامەوێ فەرماندەهى
                                              نوربەخشى( ).
((... لەناوچەى پیلان‌و پڕۆژەى چەپەڵى بێگانەدا، كە وەك دومەڵى تەقیو لەم سەر بۆ ئەو سەرى وڵات زوخاویان لێدەتكا، ئەو وڵاتەى كە شەرو چاوچنۆكیى ئەوان لە پەل‌و پۆى خستبوو، هەمیشە بەبێ ئاسودەگى‌و حەسانەوەو چەمانەوە تێدەكۆشاو بێوچان بۆ پێشەوەترو بەبێكۆڵدان بەرەو ئامانجى پیرۆزى خۆى‌و گەلەكەى كە ئازادكردنى كوردستانى ئازیز بوو هەنگاوى دەناو پەلى دەهاویشت، بێ ئەوەى بسڵەمێتەوە، هەر بەو باوەڕەوە حەفتا ساڵى بردە سەر، كە مێژوو شاهیدى لاوچاكى‌و هونەرمەندى‌و قارەمانى ئەو ساڵانەى خۆى‌و گەلەكەیەتى.
بپرسە لە سوپێرەكانى (ناڵەشكێنى) لە بۆكان‌و ئێسك‌و پۆستى سۆلداتى قەیسەرى ڕوس، بپرسە لە هۆڕاو و دەشتەكانى شوعەیبەو لاكى بۆگەنى تۆپیوى ئینگلیسى نەگریسى نامەرد. بپرسە لە پیران‌و مەریوان. بپرسە لە سورداش، ئەشكەوتى جاسەنەو فڕۆكە ڕەشەكە. بپرسە لە دەربەندى بازیان‌و دەشتە تاڵ‌و گرێزەو كەناروێ‌و ئاوباریك. بپرسە لەو بۆمبە هەرە گەورانەى ئەو زەمانە. بپرسە لە شاخ‌و كێو و دۆڵ‌و شارو دارستان‌و ئەشكەوتەكانى كوردستان‌و مێژووى دوژمنانى خوێنڕێژ وەڵامت دەدەنەوە، بۆتى دەردەخەن كە چ پاڵەوانێك بوو، چ ڕۆلەیەكى كورد بوو، كە كوردستان شانازیى پێوەبكات، تاكو ماوە ناحەق نییە. ئەگەر وەڵامت وەرنەگرتەوە بپرسە لە (بەردەقارەمان)، لە هیندستان‌و كوێت‌و بەغداو ناسریەو ڕومادى‌و داریكەلى، كە تا چ ڕادەیەك توانادارو لێبڕاو و خۆڕاگرو نەچەماوە بوو. بپرسە لە ساڵى (1918)، قارەمانى سۆڤێتى مارشال (بۆدیۆنى) وەڵامت دەداتەوە، كەوا بۆچى پەناو هاناى بردە بەر شۆڕشگێرانى ئۆكتۆبەرى مەزن، كە داواى یارمەتى‌و كۆمەكى لێكردن، پێت دەڵێت، بۆ ئازادكردنى كوردستان بووە.
بپرسە لە كارەساتى موسڵ، بۆت دەگێرێتەوە كە ئەو خوێنە پاكانە چۆن لە ڕێى ئازادیى كوردستان‌و سەربەخۆیى ‌و وڵات پەرستیدا بەدەست دوژمنى ناڕەزا بەو باوەڕە بە ناحەق ڕژێنرا.
بپرسە لە سەرۆكى دادگاى سوپاى ئینگلیز لە 25ى تەمووزى (1919)دا، بۆت دەگێرێتەوە بۆچ فەرمانى بە خنكاندنى ئەو قارەمانە نەمرە دا. پێت دەڵێت لەبەر ئەوەى داواى ئازادیى كوردستانى دەكردو ڕێگەى نە دەدا سوپاى ئینگلیزو خوێن مژەكانى دەم بنێنە سامانى وڵات‌و ناو جەرگى گەلى كوردەوە.
بپرسە لە مەیدان‌و بانەو دۆزەخ دەرەوە نەڵێن‌و كۆنەشارو خۆیێ‌و سەلماس‌و چاریەو دەشتى مەرگەوەرو تەرگەوەڕ‌و لاجان، بڵێ بۆچى ماڵ‌و منداڵى شێخ مەحمود گەیشتنە لاى ئێوە؟ وەڵامت دەدەنەوە، ئەگەر هەر نەبوو زێوەرى شاعیرى كورد ئامادەیە وەڵامت بداتەوە، چونكە لەگەڵیان بوو.
پێت دەڵێت لەبەر داواكردنى ئازادى‌و سەربەخۆیى خواستن‌و ڕازینەبوونى داگیركەرانى ئینگلیز بوو وامان بەسەرهات.
بپرسە لە نەخۆشخانەى بەغداو بڵێ: بۆچى ئەو قارەمانەتان بە پیرى‌و چوونە ساڵى عومرەوە كوشت؟
(بپرسە لە ڕژێم‌و نۆكەرو یاساوڵ كە بۆچ تەرمى نازدارى ئەو ڕابەرەتان گوللە باران كردو بە مردوویى بریندارتانكرد؟). بۆت دەگێرنەوە كەوا (لە ژیان‌و مردندا) ترسێكى گەورەو كۆسپێكى سەخت بوو لە ڕێى ئازاردان‌و چەوساندنەوەى بێنەوایانى كورد، كەوایان دەزانى بەوە ڕێیان بۆ بەڕەڵڵا دەبێت، دەتوانن بكەونە جلیت بازى. بە بیریانا نەدەهات كەئەو زنجیرە دەپچڕێت‌و ئەلقەكانى لەیەك دەترازێن‌و شۆڕشى چواردەى تەموزى دێتە بەرەوەو تەخت‌و تاراجیان تێكدەدات.
بەڵێ قارەمانى نەمر، ڕۆڵەى نەتەوەى كوردى نەبەزو چقڵى چاوى دوژمنان، ئاوێكى ڕشتى كە تا وڵاتێكى ئازادو گەلێكى شادى پێدەگات وشك نەبێتەوە، مێژووى كوردى سەربڵندو خاوێنكردەوەو هیواو ئایینى گەلى تازە كردەوە.
ئەگەر بەهۆى زوڵم‌و زۆرداریى داگیركەران‌و نا تەواو و خۆپەرستەكانى ناوخۆى نۆكەرو هەڵكەوتى جوگرافیى وڵاتەكەیەوە سەرنەكەوتبێت‌و نەگەیشتبێتە ئامانج‌و بە غەدرلێكراو سەرى نابێتەوە. هەرگیز غەدر ناتوانێت لە شەخسیەتى ئەو كەم بكاتەوەو ئاڵایەك، كە هەڵیكردووە بینەوێنێت. ئەو ئاڵایە هەمیشەو بە درێژایى ژیان‌و مێژووى كوردستان بە بەرزییەوە دەشنێتەوەو بە شانازى‌و سەربڵندى بەهیواو سروودى خۆشنودى كورد دەلەرێتەوە.
تا كوردیش ما بێت، یادى (شێخ)ى نەمرو قارەمان لە دڵیدا دەمێنێت‌و كە سەیرى شارى هەڵمەت‌و قوربانى دەكات، دێرە شیعرەكەى (حەمدى) دەڵێتەوە:
وەك مـەدیـنە بـێ نەبى بێ، یـا نـەجـەف بـێ بێ عەلى
شارى  (غەزنە)ش ئێستە بێ مەحمودە وەك داریكەلى
           لە وتارێكى (مەحمود ئەحمەد)
                                                              بە دەستكاری
 
ڕاڤەكردنى پەیڤەكان
ناوچە	:	هەرێم، دەڤەر
چەپەڵ	:	چڵكن، پیس، قڕێژ
بێگانە	:	بیانى
تەقیو	:	پەقى
چاوچنۆكى	:	ڕژد، ڕەزیل چاوبرسى
ئاسودەگى	:	تەناهى
چەمانەوە	:	كوڕبوونەوە
بێوچان	:	بێپشو، بێوەستیان
بۆ پێشەوەتر	:	پێشڤەتر
ئامانج	:	ئارمانج
هەنگاو	:	شەقاو، پێنگاڤ
پەل	:	دەست
بسڵەمێتەوە	:	ڤەچنقى
پێوە بەستراو	:	پێڤە گرێداى
ئاین	:	ڕێگە، ڕەوشت
سوپێر	:	سەنگەر
ئێسك	:	ئێسقان، هێسك، هەستى
پۆست	:	پێست، چەرم
سوڵدات	:	سەرباز (بەرووسى)
لاك	:	كەلاك، كەلەخ
تۆپیو	:	فەتسى، مردارەوەبوو.
واشە	:	مەلێكى گەورەیە لە باز دەچێت.
برسى	:	برچى، ورسك
فرۆكە	:	باڵەفڕ
شاخ	:	كێو، كەژ، چیا
دۆڵ	: 	نهال، شیو
شار	:	 باژێر
ئەشكەوت	:	شكەفت
خۆڕاگر	:	خۆگرتى
كۆمەك	:	یارمەتى، ئاریكارى
بڵێ	:	ببێژە
ئامادەیە	:	حازرە
تەرم	:	جەندەك، جەنازە
بێ نەوایان	:	بەلەنگازان
هەڵكەوت	:	بار، وەزع
لەپەلوپۆى خستبوو	:	شپرزەى كرد، جوڵەى لێبرى
بۆتى دەردەخەن	:	بۆ تە ئاشكرادكەن
وامان بەسەر هات	:	ئۆسا ب سەرا مە هات
جلیت بازى	:	جۆرە یارییەكە

 

گفتوگـۆ:
1.	لەم باسەدا ناوى گەلێك شوێن هاتووە، هەندێكیان لەكوردستانى عیراقن‌و هەندێكیان لە خوارووى عیراق‌و  هەندێكیان لە كوردستانى ئێران‌و هەندێ شوێنى تر. پەیوەندى ئەم ناوانە بە مێژوو و خەباتى شێخى مەزنەوە چییە؟ لە مامۆستات بپرسە.
2.	شیعرى كام شاعیرت لەبەرە كە باسى شێخ مەحموودى نەمر بكات؟ لە كتێبخانەى شارەكەتدا بۆیان بگەڕێ.
3.	نووسەر لەم باسەدا فەرمانى (بپرسە) دەخاتە پێش ڕستەوە، لە كاتێكدا كە بەپێى ڕێزمانى كوردى دەبێت بكەوێتە پاشەوە. دەزانیت بۆچ؟. بۆ ئەوەى گرنگى بدات بە پرسیارەكە با مامۆستات باشتر تێت بگەیەنێت.

 

هەمیشە بەدەم ژیانەوە پێبكەنە
ئەگەر  ڕووخۆش بیت‌و بەدەم ژیانەوە پێبكەنیت‌و هەمیشە ڕوناك بین بیت، هیوا بەهاتنەدیى ئامانجەكانت پەیدا دەكەیت‌و پشتت بەسەر كەوتن قایم دەبیت‌و بۆ خێرو خۆشى خۆت‌و خەڵك باشتر بیر دەكەیتەوە، بەڵام ئەگەر ڕووترش‌و مۆن بیت‌و وا بزانیت دنیات بەسەرداكەوتووەو هەمیشە تاریك بین بیت. ئارەزوو و ئامانجەكانت یەك بەدواى یەكدا دەمرن‌و هەمیشە پەككەوتەو وزەلێبڕاو و سەرلێشێواو دەبیت، ئەوسا نە خۆت خێرو خۆشى لە خۆت دەبینیت‌و نە خەڵكیش سودت لێوەردەگرن. بەڵێ ئەوانەى هەمیشە بەدەم ژیانەوە پێدەكەنن، كارى گەورە گەورەیان لە دەست دێت چونكە نە لە تەنگوچەڵەمە سڵدەكەنەوەو نە بارى گرانى ڕۆژگار ئەژنۆیان دەشكێنێت.
بڕوابكەن ئەگەر ئێستا لێم بپرسن تۆ پارەو ماڵى دنیات دەوێت یان دڵنیایى‌و دڵ‌و  دەرونێكى دەم بە پێكەنین، یەكسەر بێ سێ‌و دوو لێكردن دەڵێم دڵنیایى‌و دڵ‌و دەرونێكى دەم بە پێكەنین‌و گەشاوە، چونكە پارەو ماڵى دنیام بە پەستى‌و مۆنییەوە بۆ چییە؟ چى لە پایەى بەرز بكەم ئەگەر هەمیشە پەستى دایگرتبم‌و بەرى دڵم گیرابێت‌و وەكو پاپۆڕەكەم نوقم بووبێت وابم.
ئێوە سەیربكەن دایكێكى گرژومۆن لە ماڵدا، ماڵەكە دەكات بە دۆزەخ كەچى دایكێكى ڕووخۆش‌و دەم بە پێكەنین‌و دڵ‌و دەروون فراوان ناوماڵ دەكات بە بەهەشت‌و وەكو گوڵاوى پیادا بپرژێنێت ئاوایە.
ئێوە سەیرى گوڵ‌و گوڵزارو كارژۆلەو بەرخۆڵەى قەدپاڵ‌و جریوەو جووكەكەى بولبول‌و باڵدارو ئێسكى سوكى منداڵان‌و هاوارو هاژەى تاڤگەو قەڵبەزەو شەپۆڵى پەڵە گەنم بكەن، ئەگەر سەیركردنەكەتان بە ڕوویەكى خۆش‌و دەم بە پێكەنینەوە بوو ئەوا ئەم دێمەنانەتان جوان دێتە بەرچاو، بەڵام ئەگەر پەست‌و خەمبارو لێوبەبارو تاریكبین بن ئەوا ئەو هەموو جوانییانە نابینن.
ئەگەر دەتەوێت ڕووخۆش‌و دەم بە پێكەنین بیت، دەبێت هەمیشە بەرەنگارى پەستى‌و دۆشـدامان ببیت، ئەوەش بزانە هەر كاتێك بكەویتە خۆت بۆ كاركردن‌و كاروبار جێبەجێكردن، ماوە هەیەو دەرگاى سەركەوتن لەسەر پشتە، ئەگەر دەتەوێت هەمیشە بەدەم ژیانەوە پێبكەنیت، دەبێت ماوە بدەیت بەخۆت‌و بهێڵیت كە خونچەى هیوا لە دڵ‌و  دەروونتا چەكەرە بكات، تا وردەوردە دەم دەكاتەوەو دەگەشێتەوە، دەبێت هەمیشە چاوەڕوانى كارى باش بیت نەك خراپ.
ئەگەر وا بزانیت كە هیچ نیت‌و هیچت لەدەست نایەت ئەوا دوادەكەویت‌و هیچ بەهیچ ناكەیت‌و ناتوانیت بەدەم ژیانەوە پێبكەنیت، بەڵام ئەگەر وا بزانیت كە شتت لەدەست دێت‌و هیچت لە كەس كەمتر نییە، ئەوا هەر لە خۆتەوە هەست دەكەیت كە بەكارو بە توانایت‌و هەموو شتێكت لە باردایەو چاوت لە ئیش ناترسێت‌و دەتوانیت كێو ببڕیت‌و هەمیشە زەردەخەنە لا لێوتى گرتووە. تۆ ئەو مەبەست‌و ئامانجەى خۆت دەستنیشان بكە ئیتر با دوورو گرانیش بێت، هەر دەیگەیتێ، چونكە هەر ڕۆژە هەنگاوێكى بۆ دەهاوێژیت.
ئەو دڵ‌و دەروونانەى بەدەم ژیانەوە پێدەكەنن، كە كاریگران‌و سەخت دەبینین پێكەنینیان دێت، هەركە دەست دەدەنە كارەكە تا ئەنجامى دەدەن ڕوویان خۆشەو هەمیشە دەم بە پێكەنینن. بەڵام ئەو دڵ‌و دەروونانەى تاریك‌و پەستن هەر لەگەڵ بینینى كارێكدا دەتۆقێن‌و هێزى ئەژنۆیان دەشكێت.
بەڕاستى هەندێك هەن زۆر سەیرن، حەز بەسەركەوتن دەكەن، بەڵام بە مەرجێك بۆیان هیچى تێنەچێت‌و هیچ خۆیان هیلاك نەكەن وایان دەوێت هەموو شتێكیان لە ئاسمانەوە بۆ بكەوێتە خوارەوەو یا لەبن زەوەیدا كوپەڵەى زێر بدۆزنەوە، ئەگەر ئەمانەیان بۆ نەبوو پەستى دایان دەگرێت‌و خۆیان لە زەردەخەنەو پێكەنین دەتۆرێنن‌و لچ دەدەن بەیەكدا.
ئەى قوتابى خۆشەویست هەمیشە بەدەم منداڵى ناو بێشكەو بەدەم كرێكارو جوتیارو پیرو لاو و كەس‌و كارو خوشك‌و براو ناسیاوەوە پێبكەنە، ئەگەر گرفتێك هاتە ڕێگات سەرى دنیات لێنەیەتەوە یەك بەڵكو زەردەخەنە بتگرێت. لەسەر كەوتن‌و سەرنەكەوتندا هەر پێبكەنە، بەهەر چوار لاى خۆتدا پێكەنین وەك گوڵاو بپڕژێنە، چونكە دەبێتە هۆى سەركەوتن‌و گرەو بردنەوەت( ).
 
ڕاڤەكردنى پەیڤەكان
پەیڤ		واتا
پەككەوتە	:	كەڤنار
وزەلێبڕاو	:	بێوەج
تەنگوچەڵەمە	:	ئاستەنگ
دۆشـدامان	:	دەست كێلەك
چەكەرە	:	شینبوون
بپڕژێنە	:	بڕژێنە

گفتوگـۆ:
1.	بۆچى ئارەزوو و ئامانجەكانی مرۆڤى ڕووترش‌و مۆن دەمرن؟
2.	هەندێك كەس هەیە، كە ڕقیان هەڵدەستێت یان گاڵتەیان لە شتێك دێت بە تەوسەوە زەردەخەنەیەك لالێویان دەگرێت، ئایا دەتوانیت ئەو زەردەخەنەیە لە زەردەخەنەیەكى تر جودا بكەیتەوە، كە لە دڵخۆشى‌و خۆشەویستییەوە هەڵقوڵابێت.
3.	دەڵێن لە كاتى سەرنەكەوتنیشدا هەر دەبێت پێبكەنین، ئایا تۆ ئەم قسەیە بە ڕاست دەزانیت؟ پێكەنینى مرۆڤى سەرنەكەوتوو سودى چییە؟
4.	دەبێت بە چ شێوەیەك بەدەم كارى گران‌و گیرو گرفتەكانمانەوە بچین؟


زانست شتى سەیر دەدۆزێتەوە

زانست هەموو ڕۆژێك شتى نوێ دەدۆزێتەوە، دەگەرێت‌و دەپشكنێت‌و ورد دەبێتەوە شتى وامان پیشاندەدات سەرمان سوڕدەمێنێت، شتى وا كە هەر نەمان بیستبوو یان بە هەڵە بۆى چووبووین، ئەم شتانە زۆرن گەلێك جۆرن ئێمە هەندێكى دەخەینە پێش چاو.
ڕووەك هەیە مۆسیقاى بۆ لێبدەیت هەڵدەپەرێت:
دوو زاناى هیندى دكتۆر (سنگ)و دكتۆر (پانیاها)، ئەمەیان دۆزییەوە، هەموو بەیانییەك بۆ ماوەى بیست‌و پێنج‌و دەقیقە مۆسیقایان بۆ هەندێك ڕووەك لێدەداو لەگەڵ مۆسیقا لێدانەكەشدا سەیرى پڕۆتۆپلازمى ناو سێڵى ئەو ڕووەكانەیان دەكرد. سەیریانكرد تا مۆسیقاكە لێبدرێت ئەو پڕۆتۆپلازمە خێراتر دەجوڵێتەوە مۆسیقا نەما پڕوتۆپلازمەكە وەكو خۆى لێدێتەوە.
ئەو ڕووەكەى تاقییان دەكردەوە پێیدەڵێن (موموزا) دووان لەو موموزانەیان لەیەك ڕۆژدا ڕواند خاكى هەردووكیان وەك یەك بوو، وەك یەكیش خزمەت دەكران، بەڵام ئەوەندە لەیەك دووربوون، كە مۆسیقایان بۆ یەكێكیان لێدەدا، دەنگەكە نەدەگەیشتە ئەوەكەى تریان، لە دواییدا كە ڕوان‌و گەورە بوون، سەیریانكرد ئەوەیان، كە مۆسیقاكەیان بۆ لێدابوو، ئەوەندەو نیوى ئەوەیان، كە مۆسیقاى بۆ لێنەدراوە درێژ بووە.
بە ڕووەكدا دەزانین ژێر زەمین چ كانزادێكى تیادایە گیایەك هەیە پێیدەڵێن (ئەفسنتین) ئەمە ئەوەیە، كە (ئیبنول بەیتار) ناوى نابوو (دەمەسیسە) ئەمە لە هەر ناوچەیەكدا بڕوایە، ماناى وابوو ئەو ناوچەیە (مەنگەنیز)ى تێدایە، هەندێك ڕووەكى تر هەن لەهەر شوێنێكدا بڕوێن، ماناى ئەوەیە ئەو شوێنە ئاسنى هەیە.
دەستەیەك لە جێولۆجییەكانى كازاخستانى وڵاتى سۆڤێت، شوێنێكیان دۆزییەوە پڕ بوو لە گوڵە وەنەوشە، واى بۆ چوون، كە ئەو شوێنە نەوتى ببێت، دواى ئەوە دەستیانكرد بە گەڕان‌و زەوى هەڵكەندن، لە ئەنجامدا بۆیاندەركەوت، كە بۆچوونەكەیان ڕاستەو نەوتیان دۆزییەوە.
وە نەبێت ئەم دۆزینەوەیە شتێكى ڕێكەوت بێت، چونكە ئەوى ڕاستى بێت، لە نێوانى ڕووەك‌و كانزادى ئەو خاكەدا، كە ڕووەكەكەى تێدایە، پەیوەندییەكى گەورە هەیە، ئەمەش لەبەر ئەوەیە، كە ڕووەك بۆ نەشونماو گەورەبوون پێویستیى بە كانزادە، ئەگەر ئەو كانزادە پێویستە لە خاكى ڕووەكەكەدا ببێت، ئەوا ئەو ڕووەكە باش دێتە بەرهەم‌و جوان دەبێت‌و سەرنج ڕادەكێشێت.

زیندەوەر یارمەتى یەكتر دەدەن:
ئەوەى تا ئێستا سەرنجمان داوە ئەوەیە، كە زیندەوەر پەلامارى یەكتر دەدەن‌و یەكتر ونجڕونجڕ دەكەن، بەڵام ئەوەى زاناكان دۆزیویانەتەوە پێچەوانەوەى ئەم سەرنجەى ئێمەیەو مەرج نییە هەموو زیندەوەر وابێت، ئەو زانایانە دەڵێن هەندێك زیندەوەر هەن لە ژیان‌و گوزەراندا یارمەتیى یەكتر دەدەن، بۆ نمونە دەڵێن باڵدارێكى بچوك هەیە كاتێك كە نەهەنگ لمۆزى لەئاو دەردێنێت ددانەكانى جیردەكاتەوە، ئەم باڵدارە بچوكەیە دێت بە دەنووك بەردەبێتە ئەو خۆراكەى لەنێوان ددانەكانى نەهەنگەكەدایەو دەیخوات، بەم كارە خۆى تێردەكات‌و ددانەكانى نەهەنگیش پاكوخاوێن دەكاتەوە، لەبەر ئەوە ئەم باڵدارە ئەم كارەى پێ خۆشەو نەهەنگەكەش ڕازییە، بۆیە تەواو ددانەكانى بۆ جیردەكاتەوەو نقەى بۆ ناكات تا باڵدارەكە لەكارى خۆى دەبێتەوە.
زاناكان لەم دواییەدا جۆرە پێكەوەژیانێكى بەخۆشى‌و ئاشتییان لەنێوان دوو جۆر زیندەوەرى جیاوازدا دۆزییەوە، یەكەمیان مێروولەیە، كە پەلامارى چرۆ زەبەندەكانى ئەمریكاى ناوەند دەدات‌و چیى بەر چنگ بكەوێت دەیخوات‌و دەیماشێتەوە، جۆرەكەى تریان باڵدارێكە، كە لەپێش ئەو جۆرە مێروولەیەدا پەلامارى ئەو ناوە دەدات‌و جڕو جانەوەرى دەخوات، بەڵام سەیر ئەوەیە دەست بۆ ئەو جۆرە مێروولەیە نابات ئەگەرچى تا بڵێیت بۆ ئەو باڵدارە خۆراكێكى نایابە. هەروەها ئەو میروولەیە بەلاى ئەو باڵدارەدا ناچێت‌و هەقى نییە بەسەرییەوە لەگەڵ ئەوەشدا، كە پەلامارى هەموو زیندەوەرێك دەدات‌و هەموویان پەریشان دەكات.









   چاو لە ئاسماندا:
مانگە دەستكردەكان چاوى دەستكردى هەستداریان پێوەیە، ئەم مانگە دەستكردانە بەهۆى ئەو چاوانەوە دەتوانن وێنەى هەموو شتێك لەسەر زەوى بگرن، هەرچییەك هەبێت لەسەر زەوى لە سوپاو لە فڕۆكەخانەو شوێنى موشەك تەقاندن‌و وێنەى هەموویان دەگرێت.
ئەوە شتێكى دیارە، كە زەوى بەدەورى خۆیدا دەسوڕێتەوە، هەروەها مانگە دەستكردەكانیش بە دەورى زەویدا دەسوڕێنەوە، لەبەر ئەوە ئەم مانگە لەیەك شوێندا نین‌و بە هەموو شوێنێكى زەویدا تێپەڕ دەكەن ئەو چاوە دەستكردانەى بەو مانگانەوەن وێنەى هەموو شتێكى سەر زەوى دەگرن، نەك هەر ئەوەندە، بەڵكو ئەو وێنانە لەوێوە دەنێرن بۆ ئەو زانایانەى لەسەر ڕووى زەوییەوە سەرنجیان لێدەدەن‌و چاودێریان دەكەن.
لە كتێبى خوێندنەوەى عەرەبى،
پۆلى دووەمى بنەڕەتییەوە وەرگیراوە

ڕاڤەكردنى پەیڤەكان
پشكنین	:	لێگەڕهان
وەنەوشە	:	بە نەفش
كانزاد	:	مەعدەن
نەهەنگ	:	حوت
 
گفتوگـۆ:
1.	بە چ تاقیكردنەوەیەك زانرا هەندێك جۆرى ڕووەك بە مۆسیقا نەشونمادەكەن؟
2.	چۆن بە هەندێك ڕووەكدا ئەوەمان بۆ دەردەكەوێت كە ئەو خاكەى ڕووەكەكەى تیادا نێژراوە، چ جۆرە كانزادێكى تێدایە؟
3.	ئایا دەتوانیت یەك دوو نمونە لە یارمەتى‌و پێكەوە ژیان‌و گوزەرانى زیندەوار بهێنێتەوە؟
4.	هەندێك سودى مانگى دەستكردمان بۆ باس بكە؟



 
 
