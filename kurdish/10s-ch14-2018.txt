




 
كاری تێنەپەڕ و كاری تێپەڕ

(ئـ)
1- نەخۆشەكە نووست                      نەخۆشەكە دەنووێت
2- دوێنێ‌ چووم بۆ بازاڕ                   سبەینێ‌ دەچم بۆ بازاڕ
3- ڤیان گەڕایەوە                           ڤیان دەگەڕێتەوە

(ب)
1- ئالان پەنجەرەكەی داخست             ئالان پەنجەرەكە دادەخات
2- ئەڤین نانەكەی خوارد                  ئەڤین نانەكە دەخوات
3- نووسەرەكە چیڕۆكێكی نووسی        نووسەرەكە چیڕۆكێك دەنووسێت

   كار بریتییە لە وشەیەك، كە كارێك یان حاڵ و بارودۆخی كەسێك یان شتێك باس دەكات لە كاتێكی زانراودا، هەروەها كاری تێنەپەڕ ئەو كارەیە، كە ئەركی كارەكە لە بكەرەكەیەوە تێناپەڕێتە سەر كەسێك یان شتێكی تر و بە تەنیا واتای تەواو دەدات بەدەستەوە.
1- ئەگەر سەرنجی ڕستەكانی بەشی (ئـ) بدەین ئەو ڕاستیەمان بۆ دەردەكەوێت، بۆ نمونە لە ڕستەی یەكەمدا كرداری (نووست - دەنووێت) بەبێ‌ یاریدەی وشەیەكی تر یەكسەر واتای ڕستەكەی دەرخستووە و بووە بە كار بۆ بكەرەكە و ئەركی كارەكەش لە بكەرەكەوە تێنەپەڕیوە بۆ سەر كەسێك یان شتێكیتر، هەروەها كارەكانی ڕستەی دووەم و سێیەم (چووم – دەچم، گەڕایەوە - دەگەڕێتەوە) هەر بەهەمان شێوە لە شوێنی خۆیاندا كارێكی تێنەپەڕن.
2- بەڵام لە ڕستەكانی بەشی (ب) دا كارەكانی (داخست – دادەخات، خوارد – دەخوات، نووسی - دەنووسێت) بە تەنیا واتای تەواوی ڕستەكان نادەن بەدەستەوە بۆ نمونە ناتوانین بڵێین: (ئالان داخست) یان (ئالان دادەخات)، چونكە ئەم كارە بەیاریدەی وشەیەكی ترەوە توانیویەتی واتای ڕستەكە تەواو بكات، بەم وشەیە دەگوترێت (بەركار). لەمەوە بۆمان دەردەكەوێت لە ڕستەی یەكەمدا (ئالان) بكەری ڕستەكەیە و كارێكی كردووە و ئەركی كارەكە كەوتۆتە سەر شتێكی تر ئەویش (پەنجەرەكەیە) بە هۆی ئەمەوە كارەكە واتای ڕستەكە تەواو دەكات و دەبێت بە كارێكی تێپەڕ بۆ بكەری ڕستەكە، هەروەها لە ڕستەكانی بەشی (ب) بۆمان دەردەوكەوێت، كە ئەركی كارەكان بە هەمان شێوەیە و لە هەریەكێك لە ڕستەكاندا ئەركەكە تێپەڕیوە بۆ سەر وشەیەكی تر (نان ، چیڕۆك) و ئەمانیش دەبن بە (بەركار) و واتای كارەكانیان تەواو دەكەن.


دەستور:

كاری تێنەپەڕ كارێكە ئیشێك یان حاڵ و بارودۆخی كەسێك یان شتێك پیشاندەدات لە كاتێكی دیاریكراودا و بەتەنیا واتای تەواو دەدات بەدەستەوە و ئەركەكەی پەیوەندی بە بكەرەوە هەیە.
كاری تێپەڕ كارێكە ئیشێك یان حاڵ و بارودۆخی كەسێك یان شتێك پیشان دەدات لەكاتێكی دیاریكراودا و پێیدەگوترێت بەركار و هەمیشە ئەركی كردارەكە لە بكەرەوە تێدەپەڕێتە سەر كەسێك یان شتێكی تر.

ڕاهێنان ( 1 )

لەمانەی خوارەوەدا كاری تێنەپەڕ و كاری تێپەڕ جیاربكەوە و تێپەڕەكان لە ڕستەدا بەكاربهێنە:
سەربڕی، كەوتبوو، دەنووسێت، دەفڕێت، هەڵگرتووە، ڕاخست، ڕۆیشت، دەمرد، نووست.

ڕاهێنان ( 2 )

ئەمانەی خوارەوە لە ڕستەدا بەكاربهێنە بەمەرجێك جارێك ببن بە بكەر و جارێك ببن بە بەركار:
كۆتر، گوڵ ، دیوار، پیاو

ڕاهێنان ( 3 )

لەم پارچە هۆنراوانەدا كاری تێپەڕ و تێنەپەڕ دەربهێنە.

1- ئەڵێن جەردەی ئەجەل ڕێگا بە كاروانی نەفس ئەگرێ‌
                            شەقامی سینە ئەبڕێ‌ بۆ مەتاعی دیدە ئەڕوانێ‌
  تەریدەی نەفس و شەیتان، قافڵەی قاعاتی غارەت كرد
                           ئەگەر جاسوس ئیمان نەبێ‌ دەرناچێ‌ ئینســـانێ‌
                                                                            (حەریق)

2- گلۆپەكانی ســـــــــەر جادە و كــــــۆڵان 
    زەرد هەڵگەڕابوون كز كز ئەسووتان
    ئاسمانی شین و ئەســـــــــتێرەكانـــــــی 
    پێدەكەنین بۆ بــــــــــــەری بەیانـــــــــــی      
                                                                             (گۆران)


ڕاهێنان ( 4 )

جیاوازی نێوان كاری تێنەپەڕ و كاری تێپەڕ چییە؟ ڕوونی بكەرەوە و باسەكەت بە نمونەوە بسەلمێنە.

ڕاهێنان ( 5 )

شیكردنەوە.
1- باران باری. 
     باران: ناوە، سادەیە، بكەرە، بەرجەستەیە.
     باری: كاری ڕابردووی نزیكە، تێنەپەڕە.
2- ئەم ڕستانە شیبكەوە.
ئـ- ئاشەوان گەنم دەهاڕێت.
ب- كەروێشكەكە لە دەوەنەكەوە دەرپەڕی.
پ- ئاسنگەر پاچ و بێل دروستدەكات
ت- منداڵەكە لە بێشكەكەدا نووستووە.