



هاوەڵناوی ژمارە

2- هاوەڵناوی ژمارەی ڕێكخستن

ئەم نمونانە بخوێنەوە:
1- 
ئـ- خوێندكاری یەكەم هەموو ساڵێك لە لایەن وەزارەتی پەروەردە خەڵات دەكرێت.
ب- یەكەم خوێندكار هەموو ساڵێك لە لایەن وەزارەتی پەروەردەوە خەڵاتدەكرێت .
پ- خوێندكارا ئێكێ‌(یەكێ‌) هەمی ساڵان ژ لایێ‌ وەزارەتا پەروەردێ‌ ڤە دهێتە خەڵاتكرن.
2-
ئـ- ئەندازیاری سێیەم دەرچووی زانكۆی دهۆكە.
ب- سێیەم ئەندازیار دەرچووی زانكۆی دهۆكە.
پ- ئەندازیارێ‌ (ئەندازیارا) سێیێ‌ ژ زانكۆیا دهۆكێ‌ دەرچوویە.
3-
ئـ- دووەمین (دووهەمین) كۆنگرەی مامۆستایانی كورد لە ساڵی 1960ز لە شەقڵاوە گرێدرا. 
ب- كۆنگرێ‌ دوویێ‌ یێ‌ مامۆستایێن كورد ل ساڵا1960ز ل شەقڵاوە هاتە گرێدان.
4-
ئـ- لە دەیەمین ساڵیادی ڕاپەڕینی گەلی كوردستانا هەزاران سڵاو بۆ گیانی پاكی شەهیدان.
ب- ل ساڵیادا دەیێ‌ (دەهێ‌) ڕاپەڕینا گەلێ‌ كوردستانێ‌ هەزاران سلاڤ بۆ گیانێ‌ شەهیدان.
5-
ئـ- سەدو بیست و دووەم (دووەمین) كەس لە دانیشتوان برای منە.
ب- كە سێ سەدوبیست و دوویێ‌ ژ ڕونیشتییان برایێ‌ منە.

خستنەڕوو: 
ئەگەر سەرنجێك لە ڕستەكانی سەرەوە بدەین دەبینین:
1- لە ڕستەی ژمارە(1) ی (ئـ) دا، ژمارەی بنجی (یەك) مان لە شێوەی هاوەڵناوێكی ژمارەیی بەكارهێناوە بۆ ئەوەی پلەو خانەی ئەو خوێندكارەی پێ‌ دەستنیشان بكەین، كە هەموو ساڵێك لە لایەن وەزارەتی پەروەردە خەڵاتدەكرێت، هاوەڵناوەكەمان خستۆتە دوای ناوی( خوێندكار) یەوە لە نێوانیاندا (ی) ئامرازی دانەپاڵمان بەكارهێناوە، بەڵام لە ڕستەی (ب)دا ئەم ئامرازە بەكارنەهاتووە، چونكە ناوە ژمێراوەكە كەوتووەتە دووای هاوەڵناوە ژمارەییەكەوە. هەر لە هەمان ڕستەی ژمارە (1) ی (پ) داو بۆ هەمان مەبەست، لەگەڵ ژمارە (ئێك - یەك)، كە هاوەڵناوێكی ژمارەی بنجییە، پاشگری (ێ‌) مان بەكارهێناوە هەر بە مەبەستی دەرخستنی پلەو خانەی خوێندكارەكە و لە نێوان خوێندكار و هاوەڵناوە ژمارەییەكەش دا پیتی(ا،ێ‌)وەكو ئامرازی دانەپاڵ بەكارهاتوون (ا) بۆ ڕەگەزی مێ‌ و (ێ‌) بۆ نێر پیتی (ی)، كە كەوتۆتە نێوان دوا پیتی پەیڤی (خوێندكار) و (ا-ێ‌)ی ئامرازی دانە پاڵ بووە بە (یا-یێ‌)، كە ئەگەر ڕستەكە جارێكی تر ناوی قوتابی تیادا دووبارەبكرێتەوە ئەوا ئەم (یا- یێ‌) یە جێی ناوی خوێندكار دەگرێتەوە، بۆ نمونە دەتوانین بڵێین :     
1- خوێندكارا ئێكێ‌ هاتە خەلاتكرن و(یا) ئا دوویێ‌ نەهاتە خەلاتكرن.
2- خوێندكارێ‌ ئێكێ‌ هاتە خەلاتكرن ویێ‌ (ئێ‌) دوویێ‌ نەهاتە خەلاتكرن.
كە دیارە لێرەدا نەمان ویستووە ناوی خوێندكار دووبارە بكەینەوە بۆیێ‌( ئا) (یێ‌ - ئێ‌) لە شوێنی دا بەكارهاتووە، لەم جۆرە ڕستانەشدا هەمیشە ناوەكە لە پێشەوە دێت و هاوەڵناوەكە لە دوایەوە، ناكرێت شوێنەكانیان بگۆڕین. 

2- لە ڕستەی ژمارە (2) ی (ئـ) دا، هەر بەشێوەی پێشوو هاوەڵناوی ژمارەی بنجی (سێ‌) مان كرد بە سێیەم كە هاوەڵناوێكی ژمارەی ڕێكخستنە بۆ ئەوەی پلەی ئەندازیارەكەی پێدەستنیشان بكەین، لە دوای ناوی ئەندازیارەوە بەكارهاتووە، بۆیە (ی) وەك: ئامرازی دانەپاڵ خراوەتە نێوانیان و چونكە هاوەڵناوی (سێ‌) كۆتایی بە بزوێن دێت بۆیە كە پاشگری (ە م) دەخەینە سەری پێویستمان بە ناوبەندێك دەبێت لەنێوان هەردوو بزوێنی (ێ‌ - ی) دوای (سێ‌) و (ە)ی پاشگری (ەم) ودەبێتە سێیەم (سێیەم) لە رستەی (ب) ئامرازی دانەپاڵ لەنێوان ناوەكەو هاوەڵناوە ژمارەییەكە بەكارنەهاتووە، چونكە ئەمجارەیان هاوەڵناوەكە پێشكەوتووە.
ئنجا لە رستەی ژمارە دووی (پ) دا، دەبینین ناوی ئەندازیار لە پێشەوە هاتووە و هاوەڵناوە ژمارەییەكەش لە هاوەڵناوی ژمارەی بنجی (سێ‌) و پاشگری  (ێ‌- ا) دروستبووەو، بووە بە (ئەندازیارێ ‌(ئەندازیارا)سێیێ‌)، كە پلەی ئەندازیارەكە دەستنیشان دەكات- جائەگەر رستەكە دووبارەكردنەوەی ناوی ئەندازیاری تێدابوو، ئەوا لە جیاتی ناو هێنانەكە یان(یێ‌- ئێ‌) یان  (یا - ئا) بەكاردەهێنین و دەڵێین: ئەندازیارێ‌ سێیێ‌ ل زانكۆیا دهۆكێ‌ دەرچوویە و یێ‌ (ئێ‌) چارێ‌           ل زانكۆیا سلێمانیێ‌ (بۆنێر).
ئەندازیارا سێیێ‌ ل زانكۆیا دهۆكێ‌ دەرچوویەو یا (ئا) چارێ‌                 ل زانكۆیا سلێمانیێ‌ (بۆمێ‌).

3-  لە ڕستەی ژمارە (3)ی (ئـ)دا هاوەڵناوی ژمارەی ڕێكخستنی(دووەمین-دووهەمین) لەپێش ناوی (كۆنگرە)ەوە بەكارهاتووە بۆ دەستنیشانكردنی پلەی كۆنگرەكە، ئەم هاوەڵناوە، بەم شێوەیەی كە دروستبووە، پەسند وایە هەردەم لەپێش ژمێراوەكەوە بێت،
واتە ، بۆنمونە، ئەگەر بگوترێت:
 (پێنجەمین خانوو ماڵی ئێمەیە) پەسندترە لەوەی بگوترێت:
 (خانووی پێنجەمین ماڵی ئێمەیە)
چونكە ئەگەر ناوە ژمێراوەكە بكەوێتە پێش، پەسند وایە ئەو كاتە هاوەڵناوی ژمارەی ڕێكخستنەكە بەهۆی پاشگری (ەم- هەم) دروستبكرێت وبگوترێت:
خانوی پێنجەم ماڵی ئێمەیە.

لە ڕستەی (ب) دا، هەر بەهۆی پاشگری (ی)وە، هاوەڵناوی بنجی (دوو) كراوە بەهاوەڵناوی ڕێكخستن. دیسان ئەگەر لە ڕستەكەدا ناوە ژمێراوەكە دووبارەكرایەوە، پێویستناكات ناوی بهێنین بەڵكو بەهۆی (یا- ئا) دەست نیشانیدەكەین و دەلێین:
كۆنگرێ‌ دوویێ‌ مامۆستاێین كورد ل سالا (1960) ز و (یێ‌) ئێكێ‌ ل سالا (1959 )ز ل شەقڵاوە هاتە گرێدان.
 كە دیارە لێرەدا (یێ‌-ئێ‌)شوێنی ناوی كۆنگرەیان گرتووەتەوە.

4- لە ڕستەكانی (ئـ) و(ب)ی ژمارە (4) یشدا، هەردوو هاوەڵناوی ژمارەی ڕێكخستنی (دەیەمین) و دەیێ ‌(دەهێ‌) بۆ هەمان مەبەستی دەست نیشانكردنی پلەی ساڵیادی ڕاپەرینی گەلی كوردستان بەكار هاتوون.
یەكەمیان بەهۆی پاشگری (ەمین) كراوە بەو جۆرە هاوەڵناوەو لەپێش ناوی (ساڵیاد) دا دانراوە، كە ئەوێ‌ شوێنی سروشتی خۆیەتی و، چونكە ژمارە بنجییەكە (دە) كۆتایی بەبزوێنی (ە) هاتووە، بۆیە، كە پاشگری (ەمین)ی دەخرێتە سەر، كە ئەویش بە بزوێنی (ە) دەستپێدەكات ، ناچار دەبین ناوبڕێك لە نێوان ئەو دوو بزوێنەدا دابنێین كە (ی) یەو پاشگرەكە ئەو كاتە لە شێوەی (یەمین) دەردەكەوێت (دەیەمین).

5- لەرستەی ژمارە (5) دا، هاوەڵناوی ژمارەی ڕێكخستنی (سەدو بیست ودووەم (دووەمین) لێكدراوەو ژمارەكان بەهۆی ئامرازی (و)ی پەیوەندییەوە لێكدراون ونیشانەی (ەم) یان (ەمین) دەچێتە سەر دوا ژمارە، واتە دوا ژمارە نیشانەی ڕێكخستن وەردەگرێت. 

دەستور:  

1- هاوەڵناوی ژمارەی ڕێكخستن، بەو هاوەڵناوە دەگوترێت، كە پلەی ژمێراوەكانی خۆی (واتە ئەو شتە هاو رەگەزانەی، كە دەیانژمێرێت) 
بە شێوەی ڕێكخستن یان ڕیز بەندی ڕادەگەیەنێت. 
ئەگەر هاوەڵناوەی ژمارەی ڕێكخستن لەدوای ناوە هات ئەوا پێویستی بە(ی) ئامرازی دانەپاڵ دەبێت و ئەگینا پێویستی پێینابێت.

2- ئەو هاوەڵناوە بنجییانەی، كە كۆتاییان بە پیتی نەبزوێن دێت هەر یەكسەر بە هۆی پاشگری (ەم- هەم) و (ەمین)- (هەمین) ەوە دەكرێن بەهاوەڵناوی ڕێكخستن ، بەڵام ئەگەر ژمارە بنجییەكە كۆتایی بە بزوێنەكانی (ێ‌، ا، ۆ، ە، ی) بێت، ناچار دەبین لە نێوان ژمارەكەو نیشانەكەدا (ی) ناوبەند دابنێین لەو ژمارە بنجییانەی، كە كۆتاییان دێت بە بزوێنی (وو) ناوبەندە، كە دەبێتە (و)، بزوێنی (وو) ی كۆتایی وشەكە لەباری ئاسایی خۆی كەمێك كورتتر دەگوترێت. 

3- لە شێوەی زاری كرمانجی سەروو دا هاوەڵناوی ژمارەی ڕێكخستن بە هۆی پاشگری (ێ) دروستدەكرێت، كە دەخرێتە كۆتایی ژمارە بنجییەكەوە، ئەگەر ژمارەكە كۆتایی بە بزوێنەكانی (ێ‌،ۆ،ە،ی) هاتبوو، ناوبەندی(ی) لە نێوان ژمارەكەو نیشانەكە دادەنێن و ئەگەر ژمارە بنجییەكەش كۆتایی بە بزوێنی (وو) هاتبوو ناوبەندەكە دەبێتە (و)، بزوێنی (وو)ی كۆتایی وشەكە لەباری ئاسایی كەمێك كورتتر دەگوترێت. 
4- لە شێوەی زاری كرمانجی سەروودا هاوەڵناوی ژمارەی ڕێكخستن هەمیشە دەكەوێتە دوای ناوەكە، بۆ دانەپالیش یا ئامرازی (ا) بۆ رەگەزی (مێ‌) و یان ئامرازی (ێ‌) بۆ رەگەزی نێر بەكاردێت، ئەگەر ناوە ژمێراوەكە لە ڕستەیەكدا دووبارە بكرێتەوە، بەڵام بە ئاشكرا ناوی نەهێنین ئەوا بۆ ڕەگەزی مێ‌ (یا- ئا) و بۆ ڕەگەزی نێریش (یێ‌- ئێ‌) بەكاردێت، ناوە ژمێراوەكەش هەمیشە تاكە .

5- نابێ‌ لە جیاتی هاوەڵناوی ژمارەی ڕێكخستن، هاوەڵناوی ژمارەی بنجی بەكاربهێنین بە مەبەستی دەربڕینی واتای یەكەمیان، واتە ناكرێ‌ بڵێین:   سەدەی دوو لە جیاتی سەدەی دووەم .

6- ئەگەر هاوەڵناوی ژمارەی ڕێكخستن بەهۆی پاشگری               (ەمین - هەمین)ەوە دروستكرا، وا پەسندترە كە هەمیشە لە پێش ناوە ژمێراوەكە بێت، ئەگەر لە دواشییەوە هات هەر دو ڕستە، بەڵام ئەگەر بەهۆی پاشگری (ەم- هەم)ەوە دروستكرابوو،                         پەسند وایە بكەوێتە دوای ناوەكەوە، خۆ ئەگەر ل پێشیا وی ژی بێت هەر دروستە. 


