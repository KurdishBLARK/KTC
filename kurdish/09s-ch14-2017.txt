
ڕستەی لێكدراو

1. نازدارێ‌ فراڤین لێناو شەرمینێ‌ ماڵ پاقژكر.
2. دێ‌ چیرۆكێ‌ خوینم پاشی دێنڤم.
3. نانم خوارد، پاشان نامەكەم نووسی ئینجا نووستم.
4. خوناو مامۆستایە بەڵام ئالان ئەندازیارە.

خستنەڕوو:
	خوێندوومانە، كە ڕستەی سادە واتایەكی تەواوی هەیە، لە (بكەرو كارێك) یان (نیهادو كاری ناتەواو) پێكدێت‌و یەك كاری تێدایە، جا كارەكە (تەواو- ناتەواو)بێت.
	دەبێت بزانین ئەو ڕستانەی، كە لە ئاخاڤتندا دەردەبڕێن، هەمیشە سادە نین، واتە مەرج نییە یەك كاری تێدا هەبێت، ڕستەی وا هەیە بە (دوو كار یان پتر) واتاكەی پێكدێت، ئینجا بۆ ڕوونكردنەوەی ئەمە ئەگەر لە ڕستەكانی سەرەوە وردبینەوە دەبینین:
1. ڕستەی یەكەم لە دوو ڕستەی سادەی سەربەخۆ پێكهاتووە، ڕستەی (نازدارێ‌ فراڤین لێنا)و ڕستەی (شەرمینێ‌ مال پاقژكر). ئەم دوو ڕستەیە هەر چەندە لە واتادا سەربەخۆن، بەڵام پەیوەندی لە نێوان هەردووكیاندا هەیە، كە بە یاریدەی ئامرازی (و)ی لێكدەر، كە سەر بە هیچیان نییە هەردوو ڕستەكەی بە یەكەوە بەستووە، بۆیە بە هەردووكیان بەیەكەوە دەگوترێت (ڕستەی لێكدراو).
2. ڕستەی دووەم لە دوو ڕستەی سادەی سەربەخۆ پێكهاتووە، ڕستەی (دێ‌ چیرۆكێ‌ خوینم)‌و ڕستەی (دێنڤم) ئەم دوو ڕستەیە هەر چەندە لە واتادا سەربەخۆن، بەڵام پەیوەندییەك لە نێوانیاندا هەیەو كە بە یاریدەی ئامرازی (پاشی)ی لێكدەر، كە سەر بە هیچیان نییە بە یەكەوە بەستراون، بۆیە بە هەردووكیان بە یەكەوە دەگوترێت (ڕستەی لێكدراو).
3. ڕستەی سێیەم لە سێ‌ ڕستەی سەربەخۆ پێكهاتووە، ڕستەی (نانم خوارد)و ڕستەی (نامەكەم نووسی)‌و ڕستەی (نووستم) ئەم سێ‌ ڕستەیە هەر چەندە لە واتادا سەربەخۆن، بەڵام پەیوەندییەك لە نێوان هەر سێكیاندا هەیە، كە یەكەم‌و دووەمیان بە یاریدەی ئامرازی (پاشان)ی لێكدەر، كە سەر بە هیچیان نییە بە یەكەوە بەستراون.
هەروەها ڕستەی دووەم‌و سێیەمیش بە یاریدەی ئامرازی (ئینجا)ی لێكدەر دراونەتە پاڵ یەكتر، بۆیە بەیەكەوە بەم سێ‌ ڕستەیە دەگوترێت (ڕستەی لێكدراو). 
4. ڕستەی چوارەم لە دوو ڕستەی سادەی سەربەخۆ پێكهاتووە، ڕستەی (خوناو مامۆستایە)و ڕستەی (ئالان ئەندازیارە).
	ئەم دوو ڕستەیە هەر چەندە لە واتادا سەربەخۆن، بەڵام پەیوەندییەك لە نێوانیاندا هەیە، كە بەیاریدەی ئامرازی (بەڵام)ی لێكدەر، كە سەر بە هیچیان نییە بە یەكەوە بەستراون، بۆیە بەم دوو ڕستە بەیەكەوە دەگۆترێت (ڕستەی لێكدراو).




دەستور: 
ڕستەی لێكدراو 
	ئەو ڕستەیەیە، كە لە دوو ڕستەی سەربەخۆی سادە یان  پتر پێكدێت، پەیوەندییەك لە نێوانیاندا هەیەو بە یاریدەی (ئامرازی لێكدەر) دەدرێنە پاڵ یەكتر.
	(ئامرازی لێكدەر) سەر بە هیچ ڕستەیەكی سادەی ناو ڕستە لێكدراوەكە نییە، لە ڕستەی لێكدراودا چەند كار هەبێت ئەوەندە ڕستەی سادەی تێدایە.
	زۆربەی ئەو ئامرازە لێكدارانەی، كە بۆ ئەم مەبەستە بەكاردەهێنرێن ئەمانەن:
(و، ئینجا، ڤێجا، بەڵام، لێ‌، پاشان، پاشی، چونكە، یان، یاخود، نەوەك،  بەڵكو، كەچی، تا، تاكو، هەتاكو، هەتا، ... هتد).
 
ڕاهێنانی (1)
	ئەم ڕستە سادانە بە ئامرازی لێكدەر بگۆڕە بۆ ڕستەی لێكدراو:
1. شڤانی پەز چەراند، ئاڤ نەدا.
2. نامەیەكێ‌ بنڤیسە، بۆ زنارێ‌ بهنێرە.
3. هاوڕێ‌ سواری ترۆمبێلەكە بوو، چوو بۆ هەولێر، چوو بۆ دهۆك.
4. ئەم كوڕە زیرەكە، ئەو كوڕە تەمەڵە.
5. برینێن خەنجەران ساخ دبن، برنێین خەبەران ساخ نابن.
6. یان بڕۆ، یان دەرگاكە پێوەدە.
ڕاهێنانی (2)
	لەم ئامرازانەی خوارەوە ڕستەی لێكدراو پێك بهێنە:
(پاشی، كەچی، ئینجا، دوایی).

ڕاهێنانی  (3)
	هەر یەكە لەم ڕستە لێكدراوانەی خوارەوە بكە بە ڕستەی سادە:
1. شێركۆ چوو بۆ لای چەتۆ، بەڵام چەتۆ لە ماڵ نەبوو.
2. هەڤالێد من نەهاتن، چونكە بەفر باری بوو.
3. دلشێری داستانا مەم‌و زینێ‌ خواندو نامەیەك نڤیسی پاشی نڤست.
4. ڕزگار هەڵبەستەكە لەبەردەكات‌و پەخشانەكە دەنووسێتەوە.

ڕاهێنانی (4)
	وەڵامی ڕاست هەڵبژێرە:
1. نازداری فراڤینێ لێنا و شەرمینی مال باقژ كر. (و) ئامرازی:
     (پەیوەندی / لێكدەر / دانەپاڵ)ە
2. یان برۆ یان دەرگاكە پێوەدە. (یان) :
     (جێناوە / ئامرازی پەیوەندییە / ئامرازی لێكدەرە)
3. دێ چیرۆكی خوێنم پاشی دێنڤم. (پاشی) ئامرازی :
     (پەیوەندی / لێكدەر / دانەپاڵ)ە

ڕاهێنانی (5)
	ئەم ڕستانە شیبكەوە:
1. نەمامەكەم چاند، بەڵام تۆوەكەم هەڵگرت.
2. زەنگەكە لێدرا، ئینجا قوتابییەكان چوونە ژوورەوە.
