

 دۆزینەوەی رەگی كار
(2)
          چاوگ              قەدی چاوگ             ڕەگی كار
ئـ-        هێنان                   هێنا                     هێن
           پیڤان                   پیڤا                     پیڤ
           كێڵان                  كێڵا                     كێڵ
          شێلان                  شێلا                    شێل
          كێشان                 كێشا                    كێش
ب-      خنكان                  خنكا                    خنكێ‌
          برژان                  برژا                     برژێ‌
          زان                     زا                        زێ‌
          شكان                  شكا                     شكێ‌
          دڕان                   دڕا                      دڕێ‌

خستنە ڕوو:
ئـ- كاتێك سەیری چاوگەكانی بەشی (ئـ) دەكەین (هێنان، پیڤان، كێڵان، شێلان، كێشان) دەبینین هەموو چاوگی تێپەڕی (ئەلفی) ن، ڕەگی كار لەم چاوگانە بە لابردنی نیشانەی چاوگ (ان) دروست دەكرێت، ئەوەی دەمێنێتەوە پێی دەگوترێت ڕەگی كار وەكو (هێن، پیڤ، كێڵ، شێل، كێش).
ب- كاتێك سەیری چاوگەكانی بەشی (ب) دەكەین (خنكان، برژان، زان، شكان، دڕان) دەبینین هەموویان چاوگی تێنەپەڕی (ئەلفی) ن، ڕەگی كار لەم چاوگانە دروست دەكرێت بە لابردنی (ن)ی چاوگ‌و گۆڕینی پیتی (ا) بۆ پیتی (ێ‌) وەكو (خنكێ‌، برژێ‌، زێ‌، شكێ‌، دڕێ‌).

تێبینی: چاوگی (لێنان) چاوگێكی ئەلفی تێپەڕە، ڕەگی كاری لێ‌ دروست دەكرێت بە ڕێگای چاوگی ئەلفی تێنەپەڕ بەڵام ڕەگی كار لە چاوگی (شیان، گریان، ژیان) لەم دەستورە لادەدەن، ڕەگی كار لە چاوگی (شیان- شێ‌) (گریان- گری) (ژیان- ژی) هەروەها ڕەگی كار لە چاوگی (مان) دەبێتە (مێن) ئەمەش لە دەستور لایداوە. رەگی چاوگی (دان) بریتییە  لە (دە) بە هەمان شێوە لە دەستور لایداوە.
دەستور:
دۆزینەوەی ڕەگی كار لە چاوگە ئەلفییەكان بەم شێوەیە دەبێت:
ئـ - 
	ئەگەر چاوگی ئەلفی تێپەڕ بوو، ڕەگی كار دروست دەكرێت، تەنها بە لابردنی نیشانەی چاوگ (ان) ئەوەی دەمێنێتەوە ڕەگی كارە.
ب- 
	ئەگەر چاوگی ئەلفی تێنەپەڕ بوو، ڕەگی كار دروست دەكرێت بە لابردنی پیتی (ن)ی چاوگ‌و گۆڕینی پیتی (ا) بۆ (ێ‌).

 

دۆزینەوەی ڕەگی كار
(3)
         چاوگ                قەدی چاوگ             ڕەگی كار
          بڕین                    بڕی                      بڕ
         نڤیسین                 نڤیسی                   نڤیس
          كڕین                   كڕی                     كڕ
        بەخشین                بەخشی                 بەخش
          زانین                   زانی                    زان
          ڕەڤین                  ڕەڤی                   ڕەڤ 
          فڕین                   فڕی                     فڕ
         لەرزین                 لەرزی                  لەرز
         زڤڕین                  زڤڕی                   زڤڕ

خستنەڕوو:
	ئەگەر سەیری چاوگەكان بكەین (بڕین، نڤیسین، كڕین، بەخشین، زانین، ڕەڤین، فڕین، لەرزین، زڤڕین) دەبینین هەموویان چاوگی یائین، هەندێكیان، تێنەپەڕن وەك: (ڕەڤین، فڕین، لەرزین، زڤڕێن) ڕەگی كار لە چاوگی (تێپەڕو تێنەپەڕ) دروستدەكرێت ئەویش بە لابردنی نیشانەی چاوگ (ین).
دەستور:
	دۆزینەوەی ڕەگی كار لە چاوگی یائی لە تێپەڕو تێنەپەڕ بە لابردنی نیشانەی چاوگ (ین) دەبێت.
 دۆزینەوەی ڕەگی كار
(4)
         چاوگ                قەدی چاوگ           ڕەگی كار
ئـ-      چوون                    چوو                    چـ
         بوون                     بوو                     ب
ب-    دروون                    دروو                  دروو
        گروون                    گروو                  گروو
        جوون                     جوو                   جوو
        سوون                     سوو                  سوو

خستنەڕوو:
ئـ - 
	كاتێك سەیری چاوگەكانی بەشی (ئـ) دەكەین (چوون ، بوون) دەبینین چاوگی (واو)ی تێنەپەڕن، ڕەگی كار لەم چاوگانە بە لابردنی نیشانەی چاوگ دروستدەكرێت، واتە لابردنی (وون)و ئەوەی دەمێنێتەوە ڕەگی كارە وەك (چـ ، ب).
ب- 
	 كاتێك سەیری چاوگەكانی بەشی (ب) دەكەین (دروون، گروون، جوون، سوون) دەبینین ئەمانەش چاوگی (واوی)ن‌و تێپەڕن ڕەگی كار لەم چاوگانە تەنها بە لابردنی پیتی (ن)ی چاوگ دروستدەكرێت وەك: (دروو، گروو، جوو، سوو). لێرەدا ڕەگی كار لەگەڵ قەدی چاوگ لە ڕووی دروستكردنەوە وەك یەكن.
 دەستور:
	دۆزینەوەی ڕەگی كار لەچاوگی واوی بەم شێوەیەیە:
ئـ- 
	لە چاوگی واوی تێنەپەڕدا ڕەگی كار دروستدەكرێت بە لابردنی نیشانەی چاوگ كە (وون)ە.
ب-  
	لە چاوگی واوی تێپەڕدا ڕەگی كار دروستدەكرێت تەنها بە لابردنی پیتی (ن)ی چاوگ. واتا (ڕەگ و قەد) وەك یەكن.
 

دۆزینەوەی ڕەگی كار
(5)
ئـ/
         چاوگ                قەدی چاوگ            ڕەگی كار
        فرۆشتن                 فرۆشت                فرۆش
        ڕێستن                   ڕێست                  رێس
         كەفتن                    كەفت                  كەڤ
         گرتن                     گرت                   گر
        خوێندن                   خوێند                 خوێن
         مردن                     مرد                    مر
      لێبووردن                  لێبوورد               لێبوور

ب/
        چاوگ               قەدی چاوگ            ڕەگی كار
       سپاردن                 سپارد                  سپێر
       چاندن                    چاند                   چێن
       ناردن                     نارد                   نێر
      سەندن                    سەند                  سێن
      برژاندن                   برژاند                برژێن
      ستاندن                   ستاند                 ستێن
      پاڵاوتن                   پاڵاوت                 پاڵێو
      ڤەشارتن                ڤەشارت               ڤەشێر
پ/
        چاوگ                 قەدی چاوگ              ڕەگی كار
       خواستن                 خواست                    خواز
       گەستن                   گەست                     گەز
       پاراستن                 پاراست                    پارێز
       كوشتن                  كوشت                     كوژ
      هاڤێشتن                 هاڤێشت                    هاڤێژ
       چێشتن                  چێشت                     چێژ
       ڕێشتن                  ڕێشت                      ڕێژ

ت/
        چاوگ              قەدی چاوگ             ڕەگی كار
       نووستن               نووست                   نوو
       ڕۆیشتن               ڕۆیشت                   ڕۆ
       خواردن               خوارد                     خۆ
      شووشتن             شووشت                   شۆ
       خستن                خست                      خە
        هاتن                  هات                      هێ(ێ)
        بردن                 برد                        بە
       كردن                 كرد                        كە
       هێشتن               هێشت                     هێڵ
       ویستن               ویست                     ەوێ‌
        گۆتن                گۆت                        ڵێ
خستنەڕوو:
	دۆزینەوەی ڕەگی كار لە چاوگی (تائی یان دالی) بە چەند شێوەیەكی جیاواز دەبێت:

ئـ - شێوەی یەكەمیان لە هەندێك چاوگی (تائی یا دالی) وەك نمونەكانی بەشی (ئـ) كە چاوگەكان (فرۆشتن، ڕێستن، كەڤتن، گرتن، خوێندن، مردن، لێبووردن) هەندێكیان تێپەڕن، هەندێكیان تێنەپەڕن، ڕەگی كار لەم چاوگانەدا یەكسەر بە لابردنی نیشانەی چاوگ (تن یان دن) دروستدەكرێت، بەڵام ژمارەی ئەم بەشەیان كەمە.
  
ب- شێوەی دووەمیان لە هەندێك چاوگی (تائی یان دالی) وەك نمونەكانی بەشی (ب) چاوگەكان (سپاردن، چاندن، ناردن، سەندن، برژاندن، ستاندن، پاڵاوتن، ڤەشارتن) دۆزینەوەی ڕەگی كاری ئەو چاوگانەی، كە پیتی پێش پیتە نەبزوێنەكەی پێش نیشانەی چاوگ پیتی بزوێنی (ا، ە) بوو، ڕەگی كار بەم شێوەیە دروستدەكرێت، نیشانەی چاوگ (تن، یان دن) لادەبرێن، پیتی بزوێنی (ا، ە) كە لەپێش پیتە نەبزوێنەكەیە دەگۆڕێت بۆ پیتی بزوێنی (ێ‌) وەك (سپێر، چێن، نێر، سێن، برژێن، ستێن، پاڵێو، ڤەشێر).

پ- شێوەی سێیەم لە هەندێك چاوگی تائیدا وەك نمونەكانی بەشی (پ) چاوگەكان (خواستن، گەستن، پاراستن، كوشتن، هاڤێشتن، ڕێشتن، چێشتن) دۆزینەوەی ڕەگی كار لەم چاوگانەی، كە پیتی پێش نیشانەی چاوگ (تن) (س، ش) بوو، بەم شێوەیە دەبێت، نیشانەی چاوگ (تن) لا دەبرێت ئینجا پیتی (س) دەگۆڕێت بۆ پیتی (ز)، پیتی (ش) دەگۆڕێت بۆ پیتی (ژ) وەكو (خواز، پارێز، كوژ، هاڤێژ، ڕێژ، چێژ).
 
ت - شێوەی چوارەم لە هەندێك چاوگی تائی یان دالی وەك نمونەكانی بەشی (ت)، چاوگەكان (گەیشتن، نووستن، خواردن، شووشتن، خستن، ڕۆیشتن، بردن، كردن، هێشتن، ویستن، گۆتن) دۆزینەوەی ڕەگی كار لەو چاوگانە دەستورێكی تایبەتی نییە، بەڵكو دەبێت لەبەربكرێن، ژمارەی ئەم چاوگانە كەمە وەك ڕەگەكانی (گە، نوو، خۆ، شۆ، خە، ڕۆ، بە، كە، هێڵ، وێ‌، لێ‌، بێژ).
جگە لەو شێوانەی، كە باسمانكردن چاوگی تائی هەیە ڕەگی كاری لێدروستدەكرێت تەنها بە لابردنی پیتی (ن)ی چاوگ وەك:

چاوگ   ڕەگی كار
بیستن    بیست
بەستن    بەست
پەرستن  پەرست






دەستور:
دۆزینەوەی ڕەگی كار لە چاوگی تائی‌و دالی بەم شێوەیە وەردەگیرێت:
ئـ - لە بەشێكی چاوگی تائی یان دالی ڕەگی كار بە لابردنی نیشانەی چاوگ (تن، دن) وەردەگیرێت.
ب - لە بەشێكی تری چاوگی تائی یان دالی بە تایبەتی لەو چاوگانەی، كە پیتی پێش پیتە نەبزوێنەكەی پێش نیشانەی چاوگ( ا، ە)یە، ڕەگی كار بە لابردنی نیشانەی چاوگ (تن، دن) لەگەڵ گۆڕینی پیتی (ا، ە) بۆ پیتی (ێ‌) وەردەگیرێت.
پ- لە بەشێكی تری چاوگی (تائی) دا بەتایبەتی لە هەندێك لەو چاوگانەی، كە پیتی پێش نیشانەی چاوگ (س، ش)ە ڕەگی كار بە لابردنی نیشانەی چاوگ (تن) لەگەڵ گۆڕینی پیتی (س) بۆ پیتی (ز)، و پیتی (ش) بۆ پیتی (ژ) وەردەگیرێت.
ت - لە بەشێكی تری چاوگی تائی‌و دالی ڕەگی كار بەبێ‌ دەستور وەردەگیرێت، لەبەرئەوە دەبێت لەبەربكرێن، بەڵام ژمارەیان كەمە. چاوگی تائی هەیە ڕەگی كاری تەنها بە لابردنی پیتی (ن)ی چاوگ لێوەردەگیرێت.







ڕاهێنان (1)
	لەم چاوگانەی خوارەوە ڕەگی كار وەربگرە و چۆنیەتی و‌ەرگرتنەكەی دیاربكە:
(پسان، ژیان، سووان، گریان، سوون، لێنان، ڕاپەڕاندن، مانەوە، بارین).

ڕاهێنان (2)
	ئەم ڕەگی كارانە لە چ چاوگێك دروستكراون‌و چۆن؟
(مێن، وێ‌، بە، ڕۆ، كوژ، پارێز) 

ڕاهێنان (3)
	وەڵامی ڕاست هەڵبژێرە:
1. ئەگەر ڕەگی كار لە چاوگی واوی تێپەڕ وەربگرین، ئەو پیتە لادەدەین .......... (واو و نون/  واو/   نون)
2. ئەگەر ڕەگی كار لە چاوگی واوی تێنەپەڕ وەربگرین، ئەو پیتە لادەدەین ..........  (واو و نون/  واو/   نون)
3. ئەگەر ڕەگی كار لە چاوگی ئەلفی تێپەڕ وەربگرین، بە لابردنی پیتی......  (ئەلف و نون/ ئەلف/ نون)
4. ڕەگی كاری (ڕێژ و چێژ) و‌ەرگیراوە لە چاوگی......... 
   (ڕێسین/ ڕێشتن وچێشتن/ ڕێشتن و ڕێسین)
5. ڕەگی كاری (بێژ و مێن) و‌ەرگیراوە لە چاوگی ......
   (گوتن و مان/ بێشتن و مان/ بێشتن و گوتن)


ڕاهێنان (4)
	بەنمونە وەڵامی ئەمانە بدەوە:
ئـ- چۆن ڕەگی كار لە چاوگی واوی تێنەپەڕ دروست دەكرێت؟
ب- چۆن ڕەگی كار لە چاوگی ئەلفی تێنەپەڕ دروست دەكرێت؟
پ- كەی پیتی (س) دەگۆڕێت بۆ (ز) و پیتی (ش) دەگۆڕێت بۆ (ژ) لە دروستكردنی ڕەگی كاردا؟
ت- كەی پیتی (ا،ە) دەگۆڕێت بۆ (ێ‌) لەكاتی دروست كردنی ڕەگی كاردا؟
  



