



كاری لێكدراو

ئـ :
1- وەزیری ئەڤ پێشمەرگە خەلاتكر.
2- نەخۆشەكە ناڵە نالی كرد.
3- ئەوی خورتی دەست ڤەكر.
4- رووداوەكەیان لەیاد كرد.
5- سەرداری چیڕۆك ژبیر كر.
6- هۆنراوەكانم بەبیرهاتنەوە.

ب:
1- ئەڤان خەباتكەران ئاڵایێ‌ كوردستانێ‌ بلند كر.
2- حكومەتی كوردستان لەشكری كوردستانی بەهێز كرد.
3- شڤانی هەڤالێن خۆ دلخۆش كرن.
4- پەیمانەكەیان نۆێكردەوە.
5- مرۆڤەكە بەئاگا هاتەوە.
6- نووسەرەكە دڵشاد بووەوە. 

پ:
1- بەرهەمی كارگەی چنینیان زۆركرد.
2- پیاوەكە كرێی خانووەكەی كەمكردەوە.
3- نەخویندەڤانی ژناڤـــ چوو.
ت:
1- پاپۆڕ دئاڤێدا نقووم بــــــوو.
2- مرۆڤە هەژارەكە پەكی كەوت.
3- ئاسۆ كەل وپەلە شكاوەكانی فڕێدا.

خستنە ڕوو:      
                
لەمەو پێش زانیومانە، كە چاوگ سەرچاوەی كارە، واتە كار لە چاوگ دروست دەكرێت، بەلابردنی پیتی(ن)ی چاوگ، كاری لێكدراو لە چاوگی لێكدراو دروستدەكرێت. چاوگی لێكدراویش وەك لە پێشتر خوێندوومانە لە چاوگی سادە یان داڕژاو لەگەڵ وشەیەكی واتاداری تر یا زیاتر پێكدێت.

ئـ- ئەگەر سەیری ڕستەكانی بەشی (ئـ) بكەین ، دەبینین لە هەر ڕستەیەك دا كارێكی لێكدراو هەیە كە لە چاوگێكی لێكدراو وەرگیراوەو چاوگەكەش بەم شێوەی خوارەوە پێكهاتووە.
1- لە ڕستەی یەكەمدا كاری (خەڵاتكر= خەڵاتكرد) كارێكی لێكدراوەو لە دوو پەیڤی واتادار پێكهاتووە، كە لە چاوگی (خەڵات كرن) وەرگیراوە چاوگەكە لە ناوێكی سادەو چاوگێكی سادە پێكهاتووە (خەڵات + كرن).
 
3- لە ڕستەی دووەمدا كاری (ناڵە نالی كرد) كارێكی لێكدراوە ، لە دوو وشەی واتادار پێكهاتووە، كە لە چاوگی (ناڵە ناڵ كردن) وەرگیراوە چاوگەكە لە ناوێكی لێكدراوو چاوگێكی سادە پێكهاتووە (ناڵە ناڵ + كردن).
4- لە ڕستەی سێیەمدا كاری (دەست ڤەكر، دەست ڤەكرد) كارێكی لێكدراوەو لە دوو وشەی واتادار پێكهاتووە، كە لە چاوگی (دەست ڤەكرن، دەست ڤەكردن) وەرگیراوە چاوگەكە لە ناوێكی سادەو چاوگێكی داڕژاو پێكهاتووە (دەست + ڤەكرن).

5- لە ڕستەی چوارەمدا كاری (لە یاد كرد) كارێكی لێكدراوە لە دوو وشەی واتادار پێكهاتووە ، كە لە چاوگی (لەیاد كردن) وەرگیراوە، چاوگەكە لە ناوێكی داڕژاوو (گرێ‌ی ناوی) چاوگێكی سادە پێكهاتووە (لەیاد + كردن).

6- لە ڕستەی پێنجەمدا كاری (ژبیر كر) كارێكی لێكدراوە لە دوو وشەی واتادار پێكهاتووە، كە لە چاوگی (ژبیر كرن) دروستكراوە چاوگەكە لە گرێیەكی ناوی و چاوگێكی سادە پێكهاتووە (ژبیر + كرن).
 
7- لە ڕستەی شەشەمدا كاری (بەبیر هاتەوە) كارێكی لێكدراوە لە دوو پەیڤی واتادار پێكهاتووە ، كە لە چاوگی (بەبیرهاتنەوە) دروستكراوە، چاوگەكە لە گرێی ناوی و چاوگێكی داڕژاو پێكهاتووە .(بەبـــیر+ هاتنەوە) 






ب- كاتێ‌ سەیری ڕستەكانی بەشی (ب) دەكەین، دەبینین لە هەر ڕستەیەكدا كارێكی لیكدراو هەیە، كە لە چاوگێكی لێكدراو دروستكراوە، چاوگەكەش بەم شێوەی خوارەوە پێكهاتووە :

1- لەڕستەی یەكەمدا كاری (بلند كر=بلند كرد) كارێكی لێكدراوە، لە دوو پەیڤی واتا دار پێكهاتووە، كە لە چاوگی (بلند كرن) وەرگیراوە، چاوگەكە لە هاوەڵناوێكی سادە وچاوگێكی سادە پێكهاتووە . (بلند+كرن).

2- لەڕستەی دووەمدا كاری(بەهێز كر) كارێكی لێكدراوە، لە دوو وشەی واتادار پێكهاتووە، كە لە چاوگی (بەهێز-كردن) وەرگیراوە چاوگەكە لە هاوەڵناوێكی داڕژاوو و چاوگێكی سادە پێكهاتووە. (بەهێز +كردن) 

3- لەڕستەی سێیەمدا كاری (دڵخۆش كر،دڵخۆشكرد)، كارێكی لێكدراوە، لە دوو وشەی واتادار پێكهاتووە، كەلەچاوگی (دلخۆش كرن) وەرگیراوە، چاوگەكە لە هاوەڵناوێكی لێكدراو وچاوگێكی سادە پێكهاتووە . (دلخۆش+ كرن).

4- لەڕستەی چوارەمدا كاری (نوێ‌ كردەوە) كارێكی لێكدراوە، لەدوو وشەی واتادار پێكهاتووە، كە لە چاوگی (نوێ‌ كردنەوە) دروست كراوە چاوگەكە لە هاوەڵناوێكی سادەو چاوگێكی داڕژاو پێكهاتووە.(نوێ‌ + كردنەوە).

5- لەڕستەی پێنجەمدا كاری (بەئاگاهاتەوە) كارێكی لێكدراوە ، لەدوو وشەی واتادار پێكهاتووە، كە لە چاوگی (بەئاگاهاتنەوە) دروست كراوە چاوگەكە لە هاوەڵناوێكی داڕژاوو و چاوگێكی داڕژاو پێكهاتووە.

6- لە رستەی شەشەمدا كاری (دڵشاد بووەوە) كارێكی لێكدراوە، لە دوو پەیڤی واتادار پێكهاتووە، كە لە چاوگی (دلشاد بوونەوە) وەرگیراوە، چاوگەكە لە هاوەڵناوێكی لێكدراو وچاوگێكی داڕژاو پێكهاتووە (دلشاد +بوونەوە).

پ - دیسان ئەگەر سەیری ڕستەكانی بەشی (پ) بكەین، دەبینین كاری لێكدراو هەیە كە بەم شێوەی خوارەوە پێكهاتووە:
1- لەڕستەی یەكەمدا كاری ( زۆركرد) كارێكی لێكدراوە، لەدوو پەیڤی واتادار پێكهاتووە، كە لەچاوگی (زۆر كردن) وەرگیراوە، چاوگەكە لە هاوەڵكارێكی سادەو چاوگێكی سادە پێكهاتووە (زۆر+ كردن) .

2- لەڕستەی دووەمدا كاری (كەم كردەوە) كارێكی لێكدراوە، لەدوو وشەی واتادار پێكهاتووە، كە لە چاوگی (كەمكردنەوە) دروست كراوە، چاوگەكە لە هاوەڵكارێكی سادەو چاوگێكی داڕژاو پێكهاتووە.(كەم+كردنەوە) .

3- لە ڕستەی سێیەمدا كاری (ژناڤچوو) كارێكی لێكدراوە ، لە دوو وشەی واتادار پێكهاتووە، كە لە چاوگی (لەناوچوون) وەرگیراوە چاوگەكە لە هاوەڵكارێكی داڕژاوو چاوگێكی سادە پێكهاتووە (ژناڤ + چوون) .
ت: دیسان ئەگەر سەیری ڕستەكانی بەشی (د) بكەین، دەبینین لە ڕستەكان كاری لێكدراو هەیە، كە بەم شێوەیەی خوارەوە پێكهاتووە.

1- لە ڕستەی یەكەمدا كاری (نقوم بوو) كارێكی لێكدراوە، لە دوو پەیڤ پێكهاتووە، كە لە چاوگی (نقوم بوون) وەرگیراوە، چاوگەكە لە وشەی (نقوم)، كە ئەمڕۆ مانای سەربەخۆی نییە لەگەڵ چاوگی بوون پێكهاتووە (نقوم + بوون)

2- لە ڕستەی دووەمدا كاری (پەككەوت) كارێكی لێكدراوە لە دوو وشە پێكهاتووە، لە چاوگی (پەككەوتن) دروستكراوە ، چاوگەكە لە وشە ی(پەك)، كە ئەمڕۆ مانای سەربەخۆی دیارنییە لەگەڵ چاوگێكی سادە پێكهاتووە (پەك + كەوتن) 

3- لە ڕستەی سێیەمدا كاری (فڕێدا) كارێكی لێكدراوە، لە دوو وشە پێكهاتووە، كە لە چاوگی (فڕێدان) دروستكراوە چاوگەكە لە وشەی (فڕێ‌)، كە ئەمڕۆ مانای سەربەخۆی دیارنییە لەگەڵ چاوگێكی سادە پێكهاتووە، (فڕێ‌ + دان)






دەستور:

كاری لێكدراو: ئەو كارەیە، كە لە چاوگێكی لێكدراو دروست كراوە لە ناو ڕستەدا وەكو وشەیەكی سەربەخۆ ئەركی خۆی دەبینێت، چاوگی لێكدراو لە دوو وشەی واتادار، یان پتر پێكدێت بەم شێوەی خوارەوە 
ئـ - (ناو + چاوگ):
1- (ناوی سادە + چاوگی سادە) وەكو (دەستكەوتن ، ڕیزبوون ، یارمەتیدان ، ئاڤدان ، سواربوون ، سواركردن)
2- (ناوی داڕژاو + چاوگی سادە) وەكو (ڕێگا گرتن، گەرمابوون، جێگەبوون)
3- (ناوی لێكدراو + چاوگی سادە) وەكو (ناڵە ناڵ كردن، ماڵئاوایی كردن)
4- (ناوی سادە + چاوگی داڕژاو) وەكو: (دەستهەڵبڕین، چاولێبوون، چاوپێكەوتن، دەستڤەكرن، دەست پێكردن) 
5- (گرێ‌ی ناوی + چاوگی سادە) وەكو: (لەهۆش چوون، ژبیرچوون، لەبیركردن، بەدەست هێنان).
6- (گرێی ناوی + چاوگی داڕژاو) وەكو: (بەبیرهاتنەوە، لەیادچوونەوە، بەبیرهێنانەوە).

ب: (هاوەڵناو + چاوگ):
1- (هاوەڵناوی سادە + چاوگی سادە) وەكو:(بلند كردن، خۆش كردن، گەشكردن، گەرم كردن، پڕكردن، گەورەبوون).
2- (هاوەڵناوی داڕژاو + چاوگی سادە)وەكو: (بەهێزكردن، نەخۆش كەوتن).
3- (هاوەڵناوی لێكدراو + چاوگی سادە) وەكو (دڵخۆش كردن ، ڕوو ڕەش كردن ، دڵ سارد كردن، دڵشاد بوون)
4- (هاوەڵناوی سادە + چاوگی داڕژاو) وەكو (نوێكردنەوە ، تیژكردنەو، شین بوونەوە)
5- (هاوەڵناوی داڕژاو + چاوگی داڕژاو) وەكو (بەئاگاهاتنەوە ، بەهێز بوونەوە)
6- (هاوەڵناوی لێكدراو + چاوگی داڕژاو) وەكو (دڵ ساردكردنەوە دڵخۆش كردنەوە)

پ: (هاوەڵكار + چاوگ):
1- (هاوەڵكاری سادە + چاوگی سادە) وەكو (زۆركردن ، كەمكردن، كەم بوون)
2- (هاوەڵكاری سادە + چاوگی داڕژاو) وەكو (كەمكردنەوە، زۆر كردنەوە)
3- (هاوەڵكاری داڕژاو + چاوگی سادە) وەكو (ژناڤچوون، لەناوبردن، لەناونان)

ت: (پەیڤەك مانای سەربەخۆی نییە + چاوگی سادە) وەكو:
 (نقومبوون، وازهێنان ، پەككەوتن ، فڕێدان ، هاندان ، فێربوون ، فێركردن)




ڕاهێنان ( 1 )

كاری لێكدراو بە چەند ڕێگەیەك دروستدەكرێت؟ بۆ هەر ڕێگەیەك دوو نمونە بهێنەوەو لە ڕستەدا بەكاریان بهێنە .

ڕاهێنان ( 2 )

لەم كارانەی خوارەوەدا كاری لێكدراو دروستبكەو لە ڕستەدا بەكاریان بهێنە . چۆنیەتی دروستكردنەكە ڕوونبكەرەوە :
(كەوت، هەڵگرت، دا، بوو، كردەوە، هەڵبڕی، گرت)

ڕاهێنان ( 3 )

لەم دێرە هۆنراوانەی خوارەوەدا هەرچ كاری لێكدراو هەیە دەری بهێنەو چۆنیەتی دروستكردنەكەشی دیاربخە .

1- ئەو كەسەی گیانی لە ڕێگەی نیشتیمانا بەخت ئەكـــــــا
     پێی مەڵێن مردووە ، شەهیدە وا لە فیردەوسی بەرین       (بێكەس)

2- بەندو زنجیر دێ‌ ڤەبن جەرحێن دكول دێ‌ خوەش بكت
    لەوكو ناڤێ‌ دلبەرێ‌ دەرمانێ‌ دەردێ‌ بەندەیــــــــــــــــــــــــە      (جزیری)


3- غونچە لە با ژ ڕەنگ گولێ‌ دێمێ‌ ب سەر نوما مەلێ‌
     شوبهەتی بولبولان سەمەر لەو مەفغان و نالە كـــــــــر           (جزیری)

4- داری ئازادی بە خوێن ئاو نەدرێ‌ قەت بەرناگرێ‌ 
     سەربەخۆیی بێ‌ فیداكاری ئەبەد ســــــــــــــەرناگرێ‌               (بێكەس) 

5- چیمەنێ‌ دێمێ‌ تە گەش بوو نوی بەهارە ڕست و خۆش بوو
    كەسك و سۆرە پڕ لە نوورە سوبح و شام لێ‌ كەت خوناڤ
    بەژن و باڵا یاسەمین بوو، باغێ‌ زوڵفا تازە شــــــــــــــــین بوو
    ژوان دباریت شیرو شەكرو عەنبەرو مسك و گــــــــــــــــولاڤ


ڕاهێنان ( 4 )

ئەم ڕستانەی خوارەوە شلۆڤە بكە.
1- ڤی خەباتكەری دێ‌ خەلاتكەن.
2- ئەزێ‌ خانی ئاڤا دكەم.
