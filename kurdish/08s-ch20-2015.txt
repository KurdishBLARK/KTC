

(وانەى بیستەم)
بـەركـار

1.	پشیلەكە گۆشت دەخوات.
2.	دارا خشت دەبڕێت.
3.	فەرهاد نووسراوەكەى خوێندەوە.
4.	نازدار نێرگز دەڕوێنێت.

خستنەڕوو:
ڕستە لە دوو بنچینەى سەرەكى پێكدێت كە یەكێكیان بكەرەو ئەویتریان كارە، هەرچى لەوان زیاتر بێت پێیدەوترێت (دیارخەر)‌و (تەواوكەر). دیارخەر بەشى ناو تەواودەكات، تەواوكەریش بەشى كار تەواودەكات. بەركار یەكێكە لە تەواوكەرەكانى كار.
ئەگەر سەرنجى ڕستەكانى سەرەوە بدەین، دەبینین وشەى (پشیلەكە، دارا، فەرهاد، نازدار) هەر یەكەیان لەو شوێنەدا بكەرە، هەروەها وشەى (دەخوات، دەبڕێت، خوێندەوە، دەڕوێنێت) هەموویان كارن.
لەم ڕستانەدا هەندێك وشەى دیكە دەمێننەوە، كە نە بكەرن‌و نە كارن، بەڵكو واتاى كارەكانیان تەواوكردووەو ئەركى كارەكانیشیان كەوتووەتە سەرو پێیاندەوترێت (بەركار)، ئەو وشانەش بە پێى ڕستەكانى سەرەوە لەم خاڵانەدا دەركەوتوون:
1.	وشەى (گۆشت) واتاى (دەخوات)ى پێ تەواوكراوەو ئەركى كارەكەشى كەوتووەتە سەر، پێیدەوترێت (بەركار).
2.	وشەى (خشت) واتاى (دەبڕێت)ى پێ تەواوكراوەو ئەركى كارەكەشى كەوتووەتە سەر، پێیدەوترێت (بەركار).
3.	وشەى (نووسراوەكە) واتاى (خوێندەوە)ى پێ تەواوكراوەو ئەركى كارەكەشى كەوتووەتە سەر، پێیدەوترێت (بەركار).
4.	وشەى (نێرگز) واتاى (دەڕوێنێت)ى پێ تەواوكراوەو ئەركى كارەكەشى كەوتووتە سەر، پێیدەوترێت (بەركار).
دەستور:

بەركار: وشەیەكە، كە لەرستەدا بەشى كار تەواو دەكات‌و ئەركى كارەكەشى دەكەوێتە سەرو هەمیشە لە ڕستەیەكدا هەیە كە كارەكەى تێپەڕ بێت.

ڕاهێنانى (1)
بەركار لەم ڕستانەى خوارەوەدا دەربهێنە:
1.	گوڵەكانم ئاودا.
2.	زەوییەكە ئاوەكە هەڵدەمژێت.
3.	كۆترەكەت فڕاند.
4.	ئەسپەكەمان بۆ نارد.
5.	خانووەكەیان بۆ ئازاد دانابوو.
6.	گورگەكەتان گرت؟
ڕاهێنانى (2)

ئەم وشانەى خوارەوە بە (بەركار) لە ڕستەدا بەكاربهێنە:
زەوى، جل، مەڕەكە، ئێوە، خۆمان، سێو، پوش، پەپولە، شیر.


ڕاهێنانى (3)
ئـ - شیكردنەوە:
 هەنگ شیلەى گوڵ دەمژێت.
هەنگ: ناوە، بكەرە.
شیلە: ناوە، دیارخراوە.
ى   : ئامرازى دانەپاڵە.
گوڵ: ناوە، دیارخەرى ناوى (شیلە)یە.
شیلەى گوڵ: گرێى ناوییە، بەركارە.
دەمژێت: كارى ڕانەبردووە، تێپەڕە.
ێت  : جێناوى لكاوە بۆ كەسى سێیەمى تاك، بۆ بكەر دەگەرێتەوە.
ب- ئەم ڕستانە شلۆڤەبكە:
1.	ئاسك گیا دەخوات.
2.	شێرەكەمان لە دارستانەكە بینى.

