


دروستكردنی ناوی واتایی

1- كاكی برا هۆ كاكی كورد          لە هەركوێ‌ هەی شەنی یاگرد
وەرە تۆزێ‌ گوێی پیاوەتی           شل كە بۆ لای كوردایەتـــــــی
                                                                        (كامل ژیر)
2-
ئـ- جاران پەنــاگــەی شەوانـــــم           ئامێزی ئاوەڵای ژن بــــوو
     گەرمی و نەرمی ئەو ئامێزە             مایەی حەسانەوەی من بوو
                                                                            (هێمن)
ب- كوشتم تەب داخا دوو چاڤا       
 تیــــــــركو بـــــەردا بـــــوو هنـــاڤا
نەشــــیام ئـــەز باڤێــــم دوو گـاڤـا
ژ كـــــویـــری و ســــارییـــا بــرینێ‌                                                                  
                                                                 (تاهرێ‌ روشدی)
3- هەر لە زاخۆ هەتا كرماشان         پرسەیە ،ماتەمە ، بەخۆدادان
لە مەهاباد هەتا سلێمانــــی            ناڵە ناڵە لەباتی گۆرانـــــــــی   
                                                                           (گۆران)
4- ڕەفتارت زۆر شیرینە                   
     كردارت زۆر ڕەنگینە 
    دیدارت مایەی ژینـــــە                    
    دووریت كول و برینـــە     
                                                                 (شێركۆ ئەحمەد)                        
5- مخـــــــابن بۆجهێ‌ كوردا
      نهۆ لێ‌ بویە ئێڤـــــارێ‌
      هەتا ئەڤڕۆ دخەو دامان
      بسەر داهات شەڤا تاری


خستنەڕوو:

لە بەرنامەكانی ساڵانی پێشوودا و لە بابەتی دابەشكردنی ناو لە ڕووی هەبونەوە، زانیمان كە ناوی واتایی دوو جۆرە، جۆری یەكەم ئەو ناوانەن كە لە بنجدا ناوی واتایین، دەستكردو دروستكراونین وەك ناوەكانی، شەرم، هۆش، هێز. جۆری دووەم ئەو ناوە واتاییانەن كە دەستكردو دروستكراون و ئەم دروستكردنەش بە پێی دەستورو بنەمای تایبەتییەوە بەرێوەدەچێت. جا بۆ ڕوونكردنەوەی چۆنیەتی دروستكردنی ناوی واتایی، ئەگەر سەیرێكی نمونەكان بكەین دەبینین:
1- لە دوو دێرە هۆنراوەی یەكەمدا، دوو ناوی واتایی دروستكراو هەن، (پیاوەتی)و(كوردایەتی) ئەم دوو ناوە بوونی سەربەخۆیان نییە، تەنیا لە بیرو هزردا هەستیان پێدەكرێت،  یەكەمیان لە ناوی (پیاو)و پاشگری (ەتی) دووەمیشیان لە ناوی (كورد) و پاشگری(ایەتی) دروستكراوە.
2- لەدوو دێرە هۆنراوەی ژمارە (2)ی لقی(ئـ) دا، دیسان دووناوی واتایی(گەرمی)و (نەرمی)بەرچاو دەكەون، ئەڤ دووناوە ژی لە(هاوەڵناو)و پاشگری(ی) هاتینە دروستكردن. 

لەپارچە هۆنراوەی لقی (ب) شدا، دووناوی (كویری-قوڵی) و  (ساری-ساردی)هەن، كە هەردووكیان ناوی واتایین ولە(هاوەڵناو)و پاشگری(ی)هاتینە دروستكردن. 
3- ئەگەر دێڕە هۆنراوەكانی ژمارە (3) بخوێنینەوە، دەبینین هەردوو ناوی واتایی (پرسە) و(ناڵە)، بەپێی یەك دەستور دروستكراون، كە ئەو ژی بریتییە لە ڕەگی كار لەگەڵ پاشگری (ە)، چونكە (پرسە) لە ڕەگی كاری چاوگی (پرسین)و(ناڵە)ش لە ڕەگی كاری چاوگی (ناڵین)، لەگەڵ پاشگری (ە) هاتینە دروستكردن. 
4- هەروەها لە دێڕە هۆنراوەكانی ژمارە چواریشدا، ناوە واتاییە دروستكراوەكانی (ڕەفتار، كردار، دیدار) لە قەدی چاوگ و پاشگری (ار) دروستكراون.
5- هەروەها لە دێڕە هۆنراوەكانی ژمارە (5) یشدا، ناوی واتایی(خەو) بەرچاو دەكەوێت، كە ڕەگی كاری چاوگی (خەوتن)ەو هەرخۆشی بووە بە ناوی واتایی.

دەستور:
ناوی واتایی، ناوێكە خۆی لەخۆیدا بوونی سەربەخۆی نییە، بەڵكو لە هزرو خەیاڵدا پەیدا دەبێت، ئەم جۆرە ناوەش دەكرێت بە:
ئـ- ناوی واتایی بنجی: كەهەر خۆی لەبنەڕەتدا ناوێكی واتاییە.
ب- ناوی واتایی دەستكرد(دروستكراو): بەم جۆرە دهێتە دروستكردن.
1- ناو لەگەڵ پاشگرێك، بەزۆریش پاشگرە بەكار هاتووەكان ئەمانەن،
    (ی، ەتی، یەتی، ایەتی، ێتی، ینی، اتی، یی ).

2- هاوەڵناو لەگەڵ پاشگرێك: پاشگرەكانیش بەزۆری ئەمانەن، 
   (ی ، یەتی، (ێتی)،(ایی، ە، اتی، ا)
ئەم پاشگرانەش دەخرێنە سەر:
ئـ- هاوەڵناوی چۆنی وەك: ڕەشی، باشی، بڵندی.
ب- هاوەڵناوی بكەری داڕێژراو وەك:نووسەری، سەرپەرشتیاری، دانایی، زانایی. 
پ- هاوەڵناوی بكەری لێكدراو وەك: گەشبینی، گیانبازی. 
3- رەگی كار لەگەڵ پاشگری (ە)  وەك: پرسە. 
4- جاری وا هەیە ڕەگی كار خۆی دەبێتە ناوی واتایی وەك:خەو،جەنگ،ڕەنج.
5- قەدی چاوگ لەگەڵ پاشگری (ار) وەك: كردار- مردار (مرار).
6- ناوی واتایی، وەكو هەرناوێكی تر، دەبێتە (نیهاد، بكەر، بەركار، جێگری بكەر،  دیارخەری ناو، تەواوكەری بەیاریدە، تەواو كەری كاری ناتەواو).










ڕاهێنان ( 1 )

ئەم ناوە واتاییە دروستكراوانە، چۆن دروستكراون ، دەستووری دروستكردنیان بنووسە:
خۆشەویستی،كرێتیی، كۆخە، برسییەتی، تەقە، دۆستاتی، مرۆڤینی كوڕێنی، گەرما.

ڕاهێنان ( 2 )

  وەڵامی ئەم پرسیارانە بدەوە:
1- جیاوازی لە نێوان ناوی بەرجەستەو ناوی واتایی چییە؟
2- پێنج چاوگی دەنگی بهێنەوەو ناوی واتاییان لێ‌ دروست بكە.




ڕاهێنان ( 3 )

لەم ڕستانەدا، ئەو پەیڤەی هێڵی بەژێردا كێشراوە شلۆڤەیبكە: 
1- زانایی سەرچاوەی كامەرانییە.
2- گریەی منداڵەكە ئێمەی دڵتەنگ كرد.
3- ئەم كێشەیە ئارامی دەوێت.
4- ئاخافتنا زۆر بۆ مرۆڤی كرێتییە. 

