

چــــــــــــــاوگ
     ئاشكرایە، كە نەتەوەی كورد زۆر لەمێژە لە تێكۆشانێكی سەختی بەردەوامدایە، بۆ ڕزگاركردنی نیشتمانەكەی لەژێر چەپۆكی داگیركەراندا، ڕابوون‌و ڕاپەرین‌و شۆڕشی بەرپاكردووە، قوربانیدان لە پێناو ئەم مەبەستە پیرۆزەدا، بە ئەركێكی ڕەوای زانیوە، هەڵستانەوەی دوای كەوتنی، نیشانەی نەبەردی‌و زیندوویی بووە، پتەوكردنی ڕیزەكانی گەل‌و یەكگرتنی هەموو لایەكان‌و هەڵمەتبردن بۆ سەر دامودەزگەی ڕژێم، لە ڕاپەڕینە مەزنەكەی بەهاری (1991)ز سەركەوتنی بەدەست هێنا، دامەزراندنی پەرلەمان‌و حكومەتی كوردستان، بەرهەمی خوێنی شەهیدانی گەلی كوردستانە.
	پاراستنی ئەم دەستكەوتە مەزنانە ئەركێكی نیشتمانییەو لەسەر شانی هەموو كوردستانیێكی دڵسۆزە، بۆ بەدەستهێنانی ئامانجی پیرۆزتر، هەر بە ڕێكخستنی ڕیزەكانی گەل‌و چەسپاندنی یاساو چارەسەركردنی كێشەكان لە ڕێگەی گفتوگۆو دانیشتن، لەسەر مێزی ئاشتی‌و گرنگیدان بە خوێندن‌و فراوانكردنی پڕۆسەی دیموكراسی دەبێت.
خستنەڕوو:
     لەم پارچە نووسینەدا، ئەگەر سەیری پەیڤەكانی (تێكۆشان، ڕزگاركردن، ڕابوون، ڕاپەڕین، قوربانیدان، هەڵستانەوە، كەوتن، پتەوكردن، یەكگرتن، هەڵمەتبردن، ڕاپەڕین، سەركەوتن، دامەزراندن، پاراستن، چوون، بەدەستهێنان، ڕێكخستن، چەسپاندن، چارەكردن، دانیشتن، گرنگیدان، خوێندن، فراوانكردن) بكەین، دەبینین هەر یەكەیان مانایەكی سەربەخۆی هەیەو هەر یەكەیان لە شوێنی خۆیدا ڕوودانێك یا كردەوەیەك دەردەخات، بەڵام نەدراوەتە پاڵ كەسێك یا شتێك‌و كاتی تێدا نییە،  گەردانیش ناكرێت، بەم جۆرە وشانە دەگوترێت (چاوگ). ئەگەر جارێكی تر سەیری ئەم چاوگانە بكەین، دەبینین.
یەكەم: 
	هەر یەكێك لەم چاوگانە كۆتاییان بە (ان، ین، دن، تن، وون) هاتووە، كە پێیان دەگوترێت (نیشانەی چاوگ) بەم پێیە چاوگ دەكرێت بە پێنج جۆر.
1. چاوگی ئەلفی:  ئەو چاوگەیە كە پیتی پێش (ن) (ا)یە.
2. چاوگی یائی:  ئەو چاوگەیە كە پیتی پێش (ن) (یـ)یە.
3. چاوگی دالی: ئەو چاوگەیە كە پیتی پێش (ن) (د)یە.
4. چاوگی تائی: ئەو چاوگەیە كە پیتی پێش (ن) (تـ)یە.
5. چاوگی واوی: ئەو چاوگەیە كە پیتی پێش (ن) (وو)ە.
دووەم: 
ئـ . بە پیتی (ن)ی كۆتایی چاوگ دەگوترێت (نونی چاوگ)، بۆیە لە زمانی كوردیدا هەموو چاوكێك كۆتایی بە یەكێك لەو نیشانانەی سەرەوە دێت.
ب. هەر یەكێك لەم چاوگانە لە ڕستەدا وەكو ناوێك بەكاردێت.
پ. هەریەكێك لە چاوگانە هەموو ئەركەكانی ناو دەبینێت.
ت. چاوگ سەرچاوەی داڕشتنی كارە.
ج. هەندێك چاوگ هەن كۆتاییان بە‌ (ەوە) هاتووە، وەك (دۆزینەوە-خولانەوە- حەسانەوە- پاڕانەوە- كولانەوە- ڕشانەوە) ئەمانە چاوگی سادەی واتادارن. 
ح. چاوگی دالی لە هەندێك شوێنی كرمانجی سەروو پیتی (د)ی تێدا دەرناكەوێت وەكو (كردن= كرن، مردن= مرن، خواردن= خوارن، بردن=برن).
دەستور: 
    چاوگ وشەیەكە، ڕوودانێك یا كردەوەیەك پیشاندەدات، بەڵام ئەم كردەوەیە نەدراوەتە پاڵ كەسێك یا شتێك، كاتیشی تێدا نییە.
لەڕستەدا وەك ناو بەكاردێت‌و هەموو تایبەتییەكانی ناو وەردەگرێت‌و ئەركەكانی ناویش دەبینێت، هەروەها دەبێتە سەرچاوەی دروستكردنی كارو گەلێك وشەی تر.
ئـ . نیشانەكانی چاوگ ئەمانەن: (ان- ین- دن- تن- وون).
ب. بە پیتی (ن)ی كۆتایی چاوگ دەگوترێت (نوونی چاوگ).

ڕاهێنان (1)
	ئەم چاوگانە لەڕستەدا بەكاربهێنە:
دروون، لڤین، هێنان، هەڵبژاردن، سەركەوتن، چوون، یەكگرتن.

ڕاهێنان (2)
	نمونەی بە ڕستە بۆ ئەمانە بهێنەوە:
ئـ- دوو چاوگی ئەلفی.  ب- دوو چاوگی یائی.
پـ- دوو چاوگی تائی.  ج- دوو چاوگی واوی.
چ- دوو چاوگی دالی.





ڕاهێنان (3)
وەڵامی ڕاست هەڵبژێرە:
‌1. لە كرمانجی سەروودا، هەندێك جار ئەم نیشانەی چاوگە دەرناكەوێت.
 (چاوگی واوی/ چاوگی ئەلفی/ چاوگی یائی/ چاوگی دالی)
2. خوێندنەوە چاوگێكی
   (ئەلفی/ تائی/ واوی/ دالی)یە
3. چاوگ وشەیەكە  
 (گەرداندەكرێت/ دەدرێتە پاڵ كەسێك/ هیچیان)
4. چاوگ:
   (سەرچاوەی كارە/ هاوەڵناوه/ هاوەڵكاره/ ئامرازە)
5. پیتی (ن) لە كۆتایی چاوگ پێیدەوترێت
  (جێناوی لكاو/ نونی چاوگ/ ناوبەند/ نیشانەی كۆ)

ڕاهێنان (4)
	جیاوازی لەنێوان وشەی (ڕۆیشتن) لەم دوو ڕستەیەدا چییە؟ڕوونیبكەوە:
1. ڕۆیشتن جۆرێكە لە وەرزش.
2. ئەوان ڕۆیشتن بۆ كتێبخانە.
