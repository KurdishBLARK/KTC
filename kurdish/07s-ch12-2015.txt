
(وانەى دوازدەهەم)

 نـــاو 

ئەم پارچە پەخشانە بخوێنەوە:
(سەرەتای بەهار بوو، تازە گوڵ‌و لالەى ئەو دەشت‌و دەرە سەریان دەرهێنابوو، بەدەم شنەباى فێنك پێدەكەنین. نێرگزو بەیبون‌و مێلاقەو شلێر ئەو ناوەیان خەملاندبوو. بەرخ‌و كاریلە دەمیان لە گیاى بەهار نابوو، قاسپەى كەو لە ترۆپك‌و قەد پاڵەكاندا دەنگى دەدایەوە، هەتاوى نەورۆزیى لە لوتكەى چیا بڵندەكەى ئەو بەر گوندەكەمان هەڵات. تیشكى زیوینى بەسەر بەفرى لاپاڵى شاخەكاندا، بەسەر لالەزارو گوڵزارى ئەو ناوەدا پەخشكرد. كوڕو كچ، لاو و پیرى گوندێ مە تێكڕا خۆیان بۆ سەیرانى نەورۆز ئامادەكردبوو، دەستەو كۆمەڵ پێكڤە بەرەو سەیرانگاى ناوچەكە دەچوون. خەڵك لە گوندەكانى دەورووبەریش ڕوویان لەو سەیرانگایە كرد، لەوێ هەموو بەیەك دڵ گۆرانى‌و ستران‌و سرودیان بۆ ئەو جەژنە نەتەوەییە دەچڕاند، من‌و كاوەى برادەریشم ڕوومان لەوێكرد، شایى‌و گۆڤەند دەستی پێكرد، سێپێى‌و شێخانى‌و سوسكەیى، سەماوەر لە هەموو لایەك جۆشدراو چا خورایەوە، دیسان كوڕو كچێت گوندییان دەستیان تێكگرتن‌و زەماوەندو هەڵپەڕكێ دەستى پێكردەوە، ئێڤارێ، هەموو بە دڵێكى پڕ لە خۆشى‌و شادى، بە ئازادى‌و تەناهى بەرەڤ گوندێن خۆ گەڕانەوە، پاش ئەوەى چاویان بە جوانى بەهار گەشایەوە).


خستنەڕوو:
ئەگەر سەرنج بدەینە ئەڤ پارچە پەخشانە دەبینین پەیڤى واى تێدایە كە:
1.	هەندێكیان ناوى گیاندارێك دیار دەكەن (ئاژەڵ بێ یان ڕووەك) وەك: (بەرخ، كاریلە، نێرگز، مێلاقە، شلێر).
2.	یان وشەى وا لەناو پەخشانەكەدا هەیە، كە ناون بۆ شتى بێ گیان وەك: (نان، سەماوەر، چا).
3.	هەندێ پەیڤى تێدایە كە ناون بۆ دیاریكردنى جێگاو شوێن وەك: (گوند، سەیرانگا).
4.	دیسان پارچە پەخشانەكە پەیڤى واى تێدایە كە ناوى كەسێكى دیارو تایبەتى پیشان دەدا وەك: (كاوە).
5.	هەر لەو پەخشانەدا جۆرە وشەى وا بەرچاو دەكەوێت كە بیرێك یان هەستێك پیشان دەدەن وەك: (خۆشى، شادى، ئازادى، تەناهى، جوانى).
بەم جۆرە هەر وشەیەك لەوانەى كە دەرمان خستن‌و پیشانمان دان بۆ دەربڕینى مەبەستێك بەكارمان هێناون، پێیان دەگوترێت (ناو).







دەستور:
ناو وشەیەكە بۆ ناونان‌و دیاریكردن‌و پیشاندانى گیاندارێك (مرۆڤ بێ، ئاژەڵ، یان ڕووەك) یان بێ گیانێك (شت بێ یان شوێن) یان بۆ بیرو مەبەستێك بەكاردێت.

ڕاهێنانى (1)
لەم ڕستەو هۆنراوانەدا ناوەكان دەست نیشان بكە:
1.	ڤى خورتى سەرێ مە بڵندكر.
2.	من جوتیارم، من جوتیارم
من لەگەڵ هەتاو هاوكارم
من بە ئارەق‌و ئەو بەتین
دامان ڕشتووە بناخەى ژین
3.	ئاگر نیشانەى جەژنى نەورۆزە.
4.	ئەو ئەرخەوانە جوانە		كە لە گردى سەیوانە
بەڕیزە ئەو كچانە		وەك قومرى( ) دەوریان داوە.
5.	دلبەرێ ئیرۆ سەحەر ئاڤێتە جەرگێ من دوو دۆخ
یەك لسینە یەك لدل دا لەو ژ من تێن ئاخ‌و ئۆخ
                      

ڕاهێنانى (2)
ئەم بۆشاییانە بە ناوێك پڕ بكەوە:
1.	هەولێر ........... هەرێمى فیدڕاڵى كوردستانى عیراقە.
2.	هەنگ شیلەى ...........دەمژێت‌و ........... دروست دەكات.
3.	شانۆ ........... ى گەلە.
4.	........... ئەندامێ دیتنێیە.
5.	ئاڤا ........... ژ بەفرو بارانێ پەیدا دبیت.


ڕاهێنانى (3)

ئەم ناوانە لە ڕستەدا بەكاربهێنە:
( ڕاستى،  هەنار،  ڕەزڤان،  برادۆست،  هەڵەبجە)




ڕاهێنانى (4)
1.	شلۆڤەكردن:
بارام نووست.
بارام: ناوە، بكەرە
نووست: كارە، ڕابردووە، تێنەپەڕە
2.	ئەم ڕستانە شلۆڤەبكە:
         1. شیلان هات.		2. شێروانى هەرمى خار.
  
                       ڕاڤەكردنى پەیڤەكان
      
پەیڤ	واتاكەى
مێلاقە	جۆرە گوڵێكى چیاییە
ترۆپك	لوتكە، سەرێ چیای
قەدپاڵەكان	لاپاڵى چیاى
پەخشكرد	بەلاڤكر ، بڵاوى كردەوە
خورت	لاو، گەنج، تۆلاز

