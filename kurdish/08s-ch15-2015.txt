
وانەى پازدەهەم
جۆرەكانى هاوەڵكار

1) هاوەڵكارى كاتى


1.	دوهى جوتیارى گەنم جەنجەر كرد.
2.	ئەمڕۆ گەلانى جیهان بۆ ئاشتى تێدەكۆشن.
3.	ساڵەكا دى پەیمان دێ چێتە زانكۆ.
4.	ئەوان ئێستا نانەكەیان دەخۆن.
5.	بەزستان پینەو پەڕۆ، بەهاوینان وردورد بڕۆ.

2) هاوەڵكارى شوێنى
1.	منداڵەكە لەسەربان نوست.
2.	مەلەڤان دناڤ  ئاڤێدا بوو.
3.	پشیلەكە لە قوژبنى ژوورەكەدا هەڵتووتابوو.
4.	قوتابییەكە لەبن دارێ دخوێنیت.
5.	ئاكام لەتەنیشت منەوە وەستابوو.


3) هاوەڵكارى چۆنییەتى 
1.	پیاوەكە دەرگاكەى توند پێوەدا.
2.	ڕووداوەكەى لەسەرخۆ گێڕایەوە.
3.	نازدار بلەز چوو قوتابخانێ.
4.	مامۆستا بەپێكەنینەوە هاتە ژوورەوە.
5.	فراڤینێ ب گەرمى بخۆ.
6.	ڕۆژنامەكەى بەخۆڕایى هێناوە.
 
خستنەڕوو:
1.	لە زنجیرە ڕستەكانى بەشى (1)دا هاوەڵكارى ( دوهى، ئەمڕۆ، ساڵەكا دى، ئێستا، بەزستان، بەهاوینان) هەریەكەیان سنورێك بۆ ڕوودانى كارەكەیان دادەنێن‌و لەم ڕووەوە دەبنە تەواوكەرى كارەكان، جا بەو وشەیەى كە كاتى ڕوودانى كارى ڕستەكە دەردەخات‌و واتاكەشى تەواو دەكات دەگوترێت (هاوەڵكارى كاتى).
2.	لە زنجیرە ڕستەكانى بەشى (2)دا هاوەڵكارى (لەسەربان، دناڤ ئاڤێدا، لەقوژبنى ژوورەكەدا، لەبن دارێ، لەتەنیشت) هەر یەكەیان سنوورێك بۆ ڕوودانى واتاى كارەكان دادەنێن‌و لەم ڕووەوە دەبنە تەواوكەرى كارەكان، جا ئەو وشەیەى كە شوێنى ڕوودانى كارى ڕستەكە دەردەخات‌و واتاكەشى تەواودەكات، پێدەگوترێت (هاوەڵكارى شوێنى).
3.	لە زنجیرە ڕستەكانى بەشى (3)دا هاوەڵكارى (توند، لەسەرخۆ، بلەز، بەپێكەنینەوە، ب گەرمى، بەخۆرایى) هەر یەكەیان سنورێك بۆ ڕوودانى واتاى كارەكان دادەنێن‌و لەم ڕووەوە دەبنە تەواوكەرى كارەكان، جا بەو وشەیە، كە چۆنییەتى ڕوودانى كارى ڕستەكە دەردەخات‌و واتاكەشى تەواودەكات، دەگوترێت (هاوەڵكارى چۆنییەتى).


دەستور:

1.	هاوەڵكارى كاتى: وشەیەكە (یان چەند وشەیەكە)  كاتى ڕوودانى كارى ڕستەكە دەردەخات‌و دەبێتە تەواوكەرى كارەكە بۆ نمونە ئەمانەى خوارەوە هاوەڵكارى كاتین.
(دوێنێ، پێرێ، ڕۆژى هەینى، مانگى گوڵان، نهۆ (ئێستا)، لەمەوپێش، پارشێو، ئێوارە، ئەمساڵ... ).
2.	 هاوەڵكارى شوێنى: وشەیەكە (یان چەند وشەیەكە) شوێنى ڕوودانى كارى ڕستەكە دەردەخات‌و دەبێتە تەواوكەرى كارەكە. بۆ نمونە ئەمانەى خوارەوە هاوەڵكارى شوێنین. 
(خوار، تەنیشت، لەژێر، بەردەم، ڕاست، چەپ... ).
3.	هاوەڵكارى چۆنییەتى: وشەیەكە (یا چەند وشەیەكە) چۆنییەتى ڕوودانى كارى ڕستەكە دەردەخات‌و دەبێتە تەواوكەرى كارەكە، بۆ نمونە ئەمانەى خوارەوە هاوەڵكارى چۆنییەتین.
(خێرا، هێدى، بەگوڕ، توند، لەسەرخۆ، بەژیرى، بەچاكى، 
بەپەلە، بەنازدارى، بەهێمنى، ب ساردى، ب خۆشى....).

 
ڕاهێنانى (1)
لەم ڕستانەى خوارەوەدا هاوەڵكارى (كاتى، شوێنى، چۆنییەتى) دیار بكە:
1.	لەمێژە گەلى كورد دژى داگیركەر وەستاوە.
2.	خوناڤ ب سەرفرازى ژ ئەزمونێ دەرباز بوو.
3.	كتێبەكەم لەناو جانتاكەدا دانا.
4.	بەهاوین زۆربەى خەڵك ل سەربان دنڤن.
5.	ئەڤڕۆ دڤێت كوردستان ژ هەموو لایاڤە پێش بكەڤیت.
6.	ڕۆژانى هەینى دەچن بۆ سەیران.
7.	كچەكەیان بە هێمنى كارەكانى ڕادەپەرێنێت.
8.	باران بەخوڕ دەبارێت.
9.	دوێنێ هاتم بۆ لات، لە ماڵ نەبوویت.
10.	ئۆتۆمبیلەكە بەگوڕ بە لاماندا تێپەرى.

ڕاهێنانى (2)

ئەم هاوەڵكارانەى خوارەوە چ جۆرێكن، لە ڕستەدا بەكاریان بهێنە:
(لەناو باخەكەدا، پار، بەجوانى، هەفتەى داهاتوو، باش، بەربانگ، پیاوانە، لەژێر درەختەكە).

 



ڕاهێنانى (3)

وەڵامى ڕاست هەڵبژێرە:
1.	بەدڵ و بەگیان كوردستان دەپارێزین.(ه.شوێن، ه.كات، ه.چۆنییەتى)
2.	گوندەكە لەسەر گردەكە بوو.          (ه.شوێن، ه.چۆنییەتى، ه.كاتى)
3.	بەیانى زوو كەڵەشێرەكە دەیخوێند.    (ه.كات، ه.شوێن، ه.چۆنییەتى)
4.	لەمەودوا كارى خراپ ناكەین.         (ه.چۆنییەتى، ه.شوێن، ه.كاتى)
5.	 بەجوانى وەڵام بدەرەوە.               (ه.كات، ه.شوێن، ه.چۆنییەتى)
6.	كیسەڵەكە لەسەرخۆ دەڕوات.            (ه.چۆنییەتى، ه.كاتى، ه.شوێن)

ڕاهێنانى (4)
1.	شلۆڤەكردن:
ڕۆژنامەكەم بە پاڵكەوتنەوە خوێندووەتەوە.
 ڕۆژنامەكە:  ناوە، تاكە، گشتییە، ناسراوە، بەركارە.
 م:  جێناوى لكاوە بۆ كەسى یەكەمى تاك بكەرە.
 بەپاڵكەوتنەوە:  هاوەڵكارى چۆنیەتییە، تەواوكەرى كارى ڕستەكەیە.
 خوێندووەتەوە :  كارى ڕابردووى تەواوى تێپەڕە.

2.	ئەم ڕستانە شلۆڤەبكە:
ئـ- گەلى كوردستان لە پێنجى ئاداردا شێرانە ڕاپەرى.
ب - دوێنى چووم بۆ ماڵى هاوڕێكەم.
 