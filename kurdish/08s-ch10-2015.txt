
(وانەى دەیەم)
پلەكانى هاوەڵناوى چۆنییەتى
ئـ/

1.	ئاروى ناسك بكڕە.
2.	گولێن مە گەش بوون.
3.	ئێوەى تێگەیشتوو سەردەكەون.
4.	ئاڤا شیرین ڤەخۆ.

ب
1.	ئازاد لە نەوزاد ژیرترە.
2.	ئەڤ گوڵە ژ گولا دى سۆرترە.
3.	كتێبا من ژ كتێبا تە كەڤنتربوو. 
پ/
1.	هەڵگود بڵندترین چیایە لە كوردستانى باشووردا.
2.	بەختیار قوتابیى هەرە زیرەكى ئەم قوتابخانەیە.
3.	دلۆڤان ژ هەمیا مەزنترە.
4.	ئازاد لە گشت خوێندكاران باشترە.
5.	نەرمین لە هەموو خوێندكاران هێمنترە.

 
خستنەڕوو:
ئـ- كاتێ سەیرى ڕستەكانى بەشى (ئـ) دەكەین، دەبینین وشەكانى هێڵیان بەژێرەوەیە {ناسك، گەش، تێگەیشتوو، شیرین} هەموویان هاوەڵناوى چۆنیەتین‌و هەر یەكەیان بۆ وەسفى ناوێك یان جێناوێك، یاخود بۆ تەواوكردنى كارى ناتەواو بەكارهێنراون، لێرەدا هاوەڵناوەكە لە پلەى چەسپاودایە.
ب- ئەگەر سەرنج بدەینە ڕستەكانى بەشى (ب) دەبینین وشەكانى هێلیان بەژێرەوەیە (ژیرتر، سۆرتر، كەڤنتر). هەموویان هاوەڵناوى چۆنییەتین‌و لە پلەى بەراورددان، چونكە هەریەكەیان بۆ بەراوردكردن لەنێوان دوو ناوى وەسفكراو بەكارهێنراون، كە هەردووكیان لە سیفەتەكە هاوبەشن، بەڵام پلەى یەكێكیان پترە لەوى تر. بە دانانى نیشانەى (تر) لە كۆتایى هاوەڵناوى چۆنییەتى دروستدەكرێت‌و ئامرازى پەیوەندى (لە، ژ) دەكەوێتە نێوان هەردوو ناوەكە.
پ- كاتێ سەیرى ڕستەكانى بەشى (پ) دەكەین، دەبینین وشەكانى هێلیان بە ژێرەوەیە (بڵندترین، هەرە زیرەك، ژ هەمیا مەزنتر، لە گشت خوێندكاران باشتر، لە هەموو خوێندكاران هێمنتر). هاوەڵناوى چۆنییەتین‌و لە پلەى باڵادان، چونكە هەر یەكەیان پلەى باڵایى ناوێك پیشاندەدات لەنێوان ئەو ناوانەى كە هەموویان لە سیفەتەكە هاوبەشن، بەڵام پلەى یەكێكیان لە هەموویان پترە. بە دانانى نیشانەى (ترین) لە كۆتایى هاوەڵناوى چۆنییەتى دروستدەكرێت. هەروەها دەتوانرێ بەهۆى وشەى (هەرە) یا (ژهەمیا) یا (لە گشت) یا (لە هەموو) پلەى باڵا دروست بكرێ، كە دەخرێتە پێش هاوەڵناوى پلەى بەراورد یا چەسپاو.

دەستور:
هاوەڵناوى چۆنییەتى سێ پلەى هەیە:

ئـ- پلەى چەسپاو: ئەو هاوەڵناوەیە كە بۆ وەسفى ناوێك یا جێناوێك بەكاردەهێنرێ.
ب- پلەى بەراورد: ئەو هاوەڵناوەیە كە بۆ بەراوردكردن لەنێوان دوو ناوى وەسفكراو بەكاردەهێنرێ، كە هەردووكیان لە سیفەتەكە هاوبەشن، بەڵام پلەى یەكێكیان لەوى تر پترە. نیشانەى (تر) دەخرێتە كۆتایى هاوەڵناوى چۆنییەتى‌و ئامرازى پەیوەندى (لە، ژ) دەخرێتە نێوان هەردوو ناوى بەراوردكراو.
پ- پلەى باڵا: ئەو هاوەڵناوەیە كە پلەى باڵایى ناوێك پیشاندەدات لەنێوان كۆمەڵە ناوێك، كە هەموویان لە سیفەتەكە هاوبەشن ، بەڵام پلەى یەكێكیان لە هەموویان زیاترە.
1.	بە دانانى نیشانەى (ترین) لە كۆتایى هاوەڵناوى چۆنییەتى دروست دەكرێ. 
2.	 دەتوانرێ بەهۆى وشەى (هەرە) كە دەخرێتە پێش هاوەڵناوى پلەى چەسپاو دروست بكرێ.
3.	  دەتوانرێ بە یارمەتى وشەى ( ژ هەمیا، لە گشت، لە هەموو، ژ تەڤ ) كە دەخرێتە پێش هاوەڵناوى پلەى بەراورد دروست بكرێ.

ڕاهێنانى (1)
وەڵامى ڕاست هەڵبژێرە:
1.	جۆ لە گەنم هەرزانترە. (پلەى باڵا، پلەى بەراورد، پلەى چەسپاو)
2.	نێرگز جوانترین گوڵى بەهارە.(پلەى باڵا، پلەى بەراورد، پلەى چەسپاو)
3.	ئاوى كانییەكە سارد بوو. (پلەى باڵا، پلەى بەراورد، پلەى چەسپاو)
4.	شاخى هەڵگورد لە شاخى سەفین بەرزترە.(پلەى چەسپاو، پلەى باڵا، پلەى بەراورد)
5.	ئەم ئەسپە خێرایە.(پلەى باڵا، پلەى بەراورد، پلەى چەسپاو)








ڕاهێنانى (2)
لەم ڕستانەى خوارەوەدا هاوەڵناوى چۆنییەتى دەربهێنەو پلەكانیان دیار بخە:
1.	پیاوى ئازا چاونەترسە.
2.	سەردار ژ نەوزادى خۆشمێرترە.
3.	شاسوار لەم پۆلەدا باشترین قوتا بییە.
4.	ئەڤ گولە ژ هەمیا جوانترە.
5.	ئەڤین لە گشت قوتابییان زیرەكترە.
6.	شێرۆ ژ میرانى مەزنتر بوو.

ڕاهێنانى (3)
چۆن هاوەڵناوى پلەى بەراورد لە هاوەڵناوى پلەى باڵا جیا دەكەیتەوە؟ بە نمونە ڕوونیبكەوە.




ڕاهێنانى (4)
ئەم ڕستانە شلۆڤەبكە:
1.	زەریا لە دەریا قوڵترە.
2.	هاوین گەرمترین وەرزى ساڵە.

 