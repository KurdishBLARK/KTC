

ڕۆمــان لە ئەدەبـى كـوردیدا
         ڕۆمان واتە چیرۆكى درێژ كە ڕووداوەكانى زۆر چڕو پڕن، ماوەى ڕووداوەكانى زۆر دوور و درێژترن لە هى چیرۆكى كورت و چیرۆكى مام ناوەندى هەروەها ژمارەى كەسەكانیشى زیاترن لە هى چیرۆكى كورت و مام ناوەندى پێویستە ئەوەش بووترێت كە تا ئێستاش سنوورى نێوان ڕۆمان و چیرۆكى درێژ بە وردى دەست نیشان نەكراوە.
         ڕۆمان نووسین یەكێكە لە هونەرە ئەدەبییە گرانەكان لە سەدەى حەڤدەهەمەوە لە ئەوڕوپا سەرى هەڵداوە بەڵام چەرخى زێڕینى ڕۆمان لە ئەوڕوپا سەدەى نۆزدەهەم و نیوەى یەكەمى سەدەى بیستەمە، زۆر لە رەخنەگران ڕۆمان بەداستانى سەدەى تازە ناودەبەن، نووسینى ڕۆمان لە ناو دەوڵەتانى ڕۆژهەڵات زۆر دواكەوتووە لە چاو گەلانى ڕۆژئاوا.... لە كاتێكدا دەیان ڕۆماننووسى ناودارى وەك تۆلستۆى، هەمنگواى، بەلزاك، دیستۆفیسكى، گۆرگى.....هتد. لە ئەوروپاو لە هەموو جیهان ناوەكانیان دەدرەوشێتەوە، ڕۆمانەكانیان بەبەردەوامى وەردەگێردرێن بۆ سەر زۆربەى زمانەكانى جیهان ئەوا لێرەو لەوێ تاك و تەرا ناوى ڕۆماننووسانى عەرەب و فارس و تورك دەبیسترێت، نووسینى ڕۆمان لەناو كورد دا زۆر دواكەوتوو ترە لە چاو نەتەوەكانى ترى عەرەب و فارس و تورك چونكە ئەو بارودۆخەى كە بۆ نووسەرێكى عەرەب و فارس و تورك هەڵكەوتووە هەرگیز بۆ نووسەرێكى كورد هەڵناكەوێت بگرە زۆر جاریش نووسەرى كورد دژایەتى دەكرێت و دەرفەتى چاپكردنیش بۆ نووسەرى كورد زۆر دژوار و ئەستەمە، لێرە بە دواوە زۆر بە كورتى باس لە قۆناغەكانى دەركەوتن و گەشەسەندنى ڕۆمان دەكەین بە زمانى كوردى:
سەرەتاى ڕۆمان نووسین لە ئەدەبى كوردیدا
       بۆ یەكەمین جار نووسینى ڕۆمان بە زمانى كوردى لە ناو كوردەكانى یەكیەتى سۆڤیەتى پێشوو دەستى پێ كردووە، یەكەمین هەوڵیش لەلایەن نووسەرى گەورە "عەرەبى شەمۆ" دراوە كە لە ساڵى 1935ز ڕۆمانى "شڤانى كورد" بە دیالیكتى كرمانجى ژووروو بە پیتى لاتینى نوسیووەتەوە ئەم ڕۆمانە دواتر كراوە بە ڕووسى و فەرەنسى و ئەرمەنى .... ئینجا دواتر هەر "عەرەبى شەمۆ" ڕۆمانەكانى "كوردى ئەلەگەز" و "بەربانگ" و ئینجا لە ساڵى (1966ز) "قەڵاى دمدم"ى نووسییەوە دواى "عەرەبى شەمۆ" چەند نووسەرێكى كوردى سۆڤیەتى تر دەستیان كردووە بە نوووسینى ڕۆمان لەوانە "حاجى جوندى" كە ڕۆمانى "هەوارێ" و "بەهار هات"ى نووسییەوە، "عەلى عەبدولرەحمان" ڕۆمانەكانى "خاتێ خانم" و "گوندى مێرخاسا"ى نووسى، ئەم ڕۆمانانە بەشێكى زۆریان كاریگەرییەكى ئەوتۆیان نەبووە لەسەر ڕەوتى گەشەسەندنى ڕۆمان لەناو كوردستاندا چونكە تا درەنگ نەگەیشتوونەتە بەشەكانى كوردستان. نووسەرانى كورد لەناو بەشەكانى كوردستاندا ئەم ڕۆمانانەیان نەخوێندۆتەوەو چاویان پى نەكەوتوونە.
-	ڕۆمانەكان بە شێوە زارى كرمانجى ژووروو بە ڕێنووسى پیتى لاتینى نووسراون، زمانى نووسینیان زۆر سادە و ڕەوانە.
-	بیر و باوەڕى سیاسى ئایدلۆژیەتى سۆشیالیزمى سۆڤیەتى پێشوو بەسەر ڕووداوەكان زاڵە.
-	شێوەى ڕۆمانەكان گێڕانەوەیە وەكو داستان و چیرۆكە فۆلكلۆرییەكان چونكە بناغەى نووسینى رۆمانەكانى داستان ئەفسانەو حەكایەتى فۆلكلۆرى كوردین دوورن لە تەكنیكى تازەو هاوچەرخ.
قۆناغى چەسپاندن
    لە كوردستاندا وەكو پێشتر ئاماژەمان پێدا تا ساڵانێكى درەنگى سەدەى بیستەم هیچ ڕۆمانێك بە زمانى كوردى نەنووسراوەتەوە بەڵام دواتر دوو هەوڵى لەبەر چاوو دیار هەن كە دەتوانین بیانكەینە بناغەى بنیادى ڕۆمانى كوردى بە هەر بارێكدا تەماشایان بكەین ناتوانین بە دەست پێشكەرییەكى گەورەیان نەزانین ئەو دوو هەوڵەش هەردوو ڕۆمانى "پێشمەرگە"ى رەحیمى قازى و "ژانى گەل"ى برایم ئەحمەدن، لە ساڵى 1960ز لە شارى بەغدا ڕۆمانى "پێشمەرگە"ى رەحیمى قازى چاپكرا، ڕۆمانەكەش ڕووداوەكانى دەربارەى سەردەمى دامەزراندنى "كۆمارى كوردستان"ە لە مەهاباد و لە دەوروبەرى ساڵى 1946ز، نووسەر چونكە خۆى لە ڕووداوەكان بەشدارى كردووە و لەناو جەرگەى ڕووداوەكان بووە بۆیە لە خەباتى ئەو ساڵانەى كورد دەدوێت، ڕووداوەكان تێكەلأ بە چەند كێشەیەكى تر دەكات بەتایبەتى كێشەى جوتیار لەگەلأ دەرەبەگدا پاشان لە ساڵى 1972ز ڕۆمانى "ژانى گەل"ى برایم ئەحمەد هەر لە بەغدا چاپكرا كە نووسەر خۆى دەڵێت لە ساڵى 1956ز نووسیویەتییەوە بەڵام لەبەر نەبوونى دەرفەتى گونجاو نەیتوانیوە لە كات و سەردەمى خۆیدا چاپى بكات.   
    ئەم ڕۆمانە زیاتر لە ڕۆمانى پێشمەرگە دەنگى دایەوە و لە رۆژنامەو گۆڤارەكانى ئەو كاتە كۆمەڵێك وتار و لێكۆڵینەوەى لەسەر بڵاوكرایەوە، پێویستە ئاماژە بەوەش بكرێت كە لە حەفتاكاندا ڕێك لە ساڵى 1976 ڕۆمانى ((قەڵاى دمدم))ى عەرەبى شەمۆ، لەلایەن شوكر مستەفا لە دیالێكتى كرمانجى ژووروو كرابە دیالێكتى كرمانجى خواروو، كە تێیدا نووسەر ڕووداوى مێژوویى و بابەتى فۆلكلۆرى لە شێوەى ڕۆمانێكى هاوچەرخى سەركەوتوو داڕشتووە. زمانى نووسینى ڕۆمانە كوردییەكان لەم قۆناغەدا زمانێكى تۆكمە و كوردییەكى زۆر ڕەوانە كە خوێنەر بۆ خۆى ڕادەكێشێت. ناوەرۆكى ئەم ڕۆمانانە سیماو شەقلى خەباتى نەتەوایەتییان پۆشى بوو ڕووداوەكان خۆماڵین و لەناو جەرگەى كۆمەڵى كوردەوارى هەڵهێنجراون بەڵام زیاتر كێشەى نەتەوایەتى و خەباتى كورد بۆ سەربەخۆیى زیاتر هەستى پێ دەكرێت. شێوەى نووسین زیاتر گێڕانەوەیە دوورە لە تەكنیكى هاوچەرخ هەروەها دوورە لە تەم و مژ و ئاڵۆزى.
قۆناغى گەشەسەندن
      ئەم قۆناغە لە ساڵانى هەشتاى سەدەى بیستەم دەست پێ دەكات كە دوو دیاردەى ئاشكرا دەبینرێت:
1) ژمارەى ڕۆمانى خۆماڵى نووسراو بە زمانى كوردى زیاتر دەبینرێت لە چاو قۆناغەكانى پێشوو.
2) هەروەها ژمارەى ڕۆمانى وەرگێڕاو لە زمانى بێگانە بە شێوەیەكى بەرچاو زیاد دەكات.
    ئەم دوو دیاردەیە لەم سەردەمەدا دوو دیاردەى دڵخۆشكەر بوون بۆ ئەوەى ببنە ڕێگا خۆشكەر بۆ گەشەسەندنى ڕۆمان لە زمانى كوردى، چونكە پێشتر ژمارەى ڕۆمان بە زمانى كوردى لە پەنجەكانى دەست تێنەدەپەرین. بۆ نموونە "حسێن عارف" لە ساڵانى هەشتا هەردوو ڕۆمانى "شار" و "ئەندێشەى مرۆڤێك"ى چاپكرد، "عەزیزى مەلا ڕەش"یش "كوێخا سێوێ" و "غەوارە" خەسرو جاف "كۆردەرە" و "هیچ"ى چاپكرد، عەبدوڵڵا سەراج "هەڵكشان بەرەو لووتكە"ى چاپكرد، دكتۆر نافیع ئاكرەیى "بوهژین"ى چاپكرد. لە شاخیش دوور لە سانسۆرى حكومەت "محەمەد موكرى" ڕۆمانەكانى "سەگوەڕ" و "تۆڵە" و "هەرەس"ى بە دوو بەرگ چاپكرد، "حەمە كەریم عارف"یش "كۆچى سوور"ى چاپكرد. لە ئەوڕوپاش بەتایبەتى لە سوید هەندێك ڕۆمان بە زمانى كوردى چاپكران لەوانە ڕۆمانى "مرنا كاڵەكى ڕەند" و "هاوارا دیجلەیێ" محەمەد ئوزۆن بە دیالیكتى كرمانجى ژووروو.
    دیارە ڕووداوى سیاسی و باسی خەباتى ڕەواى كورد، ژیانى پێشمەرگایەتى نێو شاخ و داخى كوردستان بووە هەوێنى چاو هەڵهێنانى ئەم بەرهەمە تازانە. زمانى ڕۆمانەكانیش پاراو ترو پوخت تر و چڕتر كراونەتەوە ئەمە لەپالأ دیاردەى بایەخدان بە شێوەزارى ناوچەیى جوتیاران لەم ڕۆمانانەدا هەروەها باس لە كێشەى گوند نشینەكان دەكەن وەكو ڕۆمانەكانى عەزیزى مەلاى ڕەش. ئەگەر چى لەم قۆناغەشدا شێوازى گێڕانەوە بە زۆربەى ڕۆمانەكانەوە دەبینرێت هەست بەوەش دەكرێت كە ڕۆمان نووسەكان بایەخیان بە تەكنیكى نوێو مۆنۆلۆج داوە سەركەوتووانەش بە كاریان هێناون.
   دەبێت ئەوەش بزانین كە ئەم قۆناغە ڕێگەى خۆشكرد بۆ ئەوەى كە ڕۆمانى كوردى لە قۆناغى نەوەدەكان زۆر زیاتر پێشبكەوێت، گەشەسەندنێكى وا بەخۆیەوە ببینێت كە هەرگیز گەشەسەندنى واى بە خۆیەوە نەبینیبێت.
   لەپالأ ئەم ڕۆمانە كوردییانەدا كۆمەڵێك ڕۆماننووسى كورد هەن كە بە زمانى بێگانە ڕۆمان دەنووسن بە ڕەچەڵەكیش كوردن و ناوبانگى جیهانییان هەیە وەك "یەشار كەمال" كە بە توركى دەنووسێت و هەندێك لە ڕۆمانەكانى كراون بە كوردى وەك "ئەفسانەى چیاى ئاگرى" و "حەمەدۆك" بە چوار بەرگ "كاریتە" و هى تر... (سەلیم بەرەكات) بە عەرەبى دەنوسێت كە كوردێكى سوریایە وەك ڕۆمانەكانى "پەڕ" و "دلشاد" كە كراون بە كوردى یان (ئیبراهیمى یونسى) كە بە فارسى دەنووسێت كە ڕۆمانى "دایكم دوو جار گریا" كراوە بە كوردى ئەم ڕۆمانەى دەربارەى كارەساتى ئەنفالكردنى گەلى كوردە لەلایەن ڕژێمى بەعسى دڕندە، هەروەها، (عەبدولمەجید لوتفى) كە ئەویش بە زمانى عەرەبى ڕۆمانى دەنووسییەوە وەك ڕۆمانى "پێشبینى لێزانە قەرەجەكان" كە كراوە بە كوردى لەلایەن شوكر مستەفا.
   ئەگەر چى ئەم ڕۆمانانە لە ڕووى زمانەوە بە كوردى دانانرێن بەڵام لە ڕووى ناوەرۆكەوە بەشێكى زۆریان باسى ژیان و خەباتى ڕەواى گەلى كورد دەكەن.


