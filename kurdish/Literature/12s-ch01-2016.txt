
قۆناغى یەكەم
  ساڵى ( 1939  - 1958)ز
شیعرى كوردى لە قۆناغى پێشوودا هەنگاوى گەورەو كاریگەرى نابوو، بۆ هێنانەدى گۆڕانى گرنگ‌و نوێ لە ڕوخسارو ناوەرۆكى دەقى شیعریدا. ئەم هەنگاوە پڕ گۆڕانكارییە، كاردانەوەى هەبووە بەسەر ڕێڕەوى شیعرى كوردى لەم قۆناغەدا. بەجۆرێك دەكرێت ئەو ڕاستییە بخەینە پێش چاو كەبەشى زۆرى ئەو ڕەوتە نوێیە لە شیعرى ئەم قۆناغەدا دەبینین درێژە پێدەرى هەمان ڕەوتى گۆڕانكارى شیعرى كوردى قۆناغەكانى نوێكردنەوەى پێشترە. چونكە لەم قۆناغەدا ئەوەى ئاشكرابێت، ناكرێت بە شێوەیەكى بنەڕەتى هێڵى ئاشكراو دیارى جیاكەرەوە لە نێوان ئەم قۆناغەو قۆناغى پێشوودا لە بوارى شیعردا دیارى بكەین.
      وەك ئاشكرایە تایبەتمەندێتى شیعرى زیندوو ئەوەیە كە گوزارشت لە كاتى لە دایكبوونى و هەڵگرى سیماو تایبەتێتى قۆناغى نووسینى دەقەكە بكات، بۆیە ساتەوەختى پەژارەو ژەنگى سیاسیى كاتى جەنگى دووەمى جیهانى‌و خەباتى سیاسى‌و خۆپیشاندانەكانى كۆمەڵانى خەڵك لە عیراق بە گشتى‌و لە كوردستاندا بەتایبەتى بە ڕادەیەكى زۆر جێگەو شوێنەواریان بەسەر گۆڕانكارییەكانى شیعرى كوردى لە قۆناغەكەدا بە جێهێشت.
لەم قۆناغەدا لەپالأ پەیدابوونى هەندێك دەنگى تازە هەمان ئەو شاعیرانە دەبیسین كەلە قۆناغەكانى پێشوودا دەنگى ڕەسەنى شیعرى كوردى بوون، بەڵام هەندێك گۆڕانكارییان بەسەر دەقە شیعرییەكانیاندا هێناوە.
سەڕەڕاى ئەو سەرنج‌و تێبینیانەى كە پێشتر ئاماژەمان بۆكرد لێرەدا گرنگترینى ئەو خاڵانە دەخەینە ڕوو كە لە ڕوخسارو ناوەرۆكى شیعرى ئەم قۆناغەدا بەرچاو دەكەون:



        یەكەم:  لە ڕووى ناوەرۆكەوە:
ڕەنگە گۆڕانى گرنگ لە بوارى شیعرى كوردى لەم قۆناغەدا لە ڕووى ناوەرۆكەوە بوو بێت، چونكە سەرەڕاى ئەو خاڵە هاوبەشانەى كە لەگەلأ ناوەرۆكى شیعرى كوردى قۆناغى پێشوودا دەبینین، گەلێك لایەنى جیاوازیش بەرچاو دەكەون كە خاسیەتى ناوەرۆكى شیعر لە قۆناغەكەدا دەخەنە بەرچاو.....................
لە ڕووى نەتەوایەتى‌و نیشتیمان پەروەرییەوە، بەهۆى سەرهەڵدانى ئەو ڕووداوە ڕامیارییە گرنگانەى بەسەر كوردستان‌و ناوچەكەدا هاتن، هەستى كوردایەتى لەلاى گەلى كورد ئاراستەیەكى ترى وەرگرت لە شیعرى كوردیدا، چونكە خەباتە ڕامیارییەكەى ئەو سەردەمە چووە ناودەقە شیعرییەكان، بەمەش ناوەرۆكى شیعرى كوردى زیاتر ڕووى لە شیعرى نەتەوایەتى‌و نیشتمانى‌و ڕامیارى كرد، شیعر بووە هۆكارێك بۆ هوشیار كردنەوەى میللەت لە پێناوى بەدەست هێنانى مافەكانیدا، شیعرى كوردى قۆناغەكە بە تەواوى گوزارشتى لە خواست‌و هیواى میللەتى كورد كردووە دیارترین ئەو شاعیرانەى لەم بوارەدا باڵادەست بوون.
 (( زێوەر، پیرەمێرد، بێكەس، شێخ نورى شێخ ساڵح، دڵدار، هەژار، هێمن، قانیع، گۆران، هەردى، جگەرخوێن، كامەران موكرى، دیلان، ع. ح. ب))
هەندێك لەو شاعیرانەى كە ناومان هێنان وەك:
 (( هەردى, كامەران موكرى, دیلان,ع.ح.ب, جگەر خوێن, هێمن, هەژار)) لەناو كۆڕى خەباتى ڕامیارى ئەو ساڵانە هاتنە ناو جیهانى شیعرى كوردییەوە. لێرەدا نموونەیەك لە شیعرى (هێمن) دەهێنینەوە، كە بە شێوەیەكى ڕاستەوخۆ دەرخەرى ئەو ڕاستییەیە كە هەست‌و نەستى كوردایەتى بە تەواوەتى شیعرى كوردى قۆناغەكەى داگیركردووە كە دەڵێت:
گەرچى تووشى ڕەنجەڕۆیى‌و حەسرەت‌و دەردم ئەمـــــن
قەت لەدەست ئەم چەرخە سپڵە نابەزم، مەردم ئــەمـن
ئاشقى چـاوى كـــەژالأ‌و گــەردنــى پـڕخـالأ نـیـــــــم
ئاشـقـى كیـــَو و تــەلان‌و بـەنـدەن‌و بـەردم ئـەمـــــن
گـــەر لە برسـان‌و لەبەر بێ بەرگى ئیمڕۆ ڕەق هەڵیـم
نــۆكـەرى بیـَگـانـــە نـاكـەم تا لەسـەر عـەردم ئەمـن
من لـە زنـجـیــر و تــەنـاف‌و دارو بەنـد باكم نـیـیـــە
لـەت لەتـم كەن، بمـكوژن، هێشـتا دەڵێم كوردم ئەمن
(دوو دێر بۆ لەبەركردنە)
هەروەها هەر لە چوارچێوەى بابەتى نیشتمان پەروەریدا (جگەر خوێن) دێتە گۆڕەپانەكەوە هەستى كوردانەى خۆى بۆ سەربەخۆیى‌و هەڵكردنى ئاڵاى كوردستان دەردەبڕێت و دەڵێت:
ئـــالامــن
ئــاڵامن رەنگین پیروزى خـوەش
تـە هـەڵـدگـرم دچــم بمەش
تو لسەر ملێن خورتـێن جـــان
د ناڤـ تەدە یەك رۆژەك گــەش
ئــاڵا ســـــێ رەنــگـى تــــو
بـــنـــاڤـ و دەنـــــــگـى تـو
نــیـشــانـا جـەنـــــگـى تـو
           ئەى خورتێن كوردان سلاڤێ لێ بكەن
(هەمووى بۆ لەبەركردنە)
هەروەك چۆن خەباتى گەلى كورد لە پێناوى سەربەخۆیى كوردستان‌و كێشە ڕەواكەیدا لە شیعرى كوردیدا شوێنى دیاریان هەبووە، بەهەمان شێوە شاعیرانى كورد شیعریان بۆ خەبات‌و تێكۆشانى گەلانى تر لە پێناو سەربەخۆییدا نووسیوە، هەوڵیان داوە لە ڕێى ئەو شیعرانەوە پەیامى خەباتى هاوبەشى گەلانى چەوساوەو ژێر دەستە لە پێناو سەربەرزى‌و ڕزگاربوون لە كۆتى ژێر دەستەیى پیشان بدەن، واتا شیعرى كوردى پەیامێكى مرۆڤایەتى هەڵگرتبوو، هەرگیز بە تەنها لە بیرى نەتەوەكەى خۆیدا نەبووە تا بە ئاراستەیەكى ڕەگەز پەرستانەیدا بەرێت، بەڵكو شیعرى كوردى كانیاوى بیرى ئازادیخوازى گەلانى ترى جیهانیش بووە.
       لایەنێكى ترى گرنگ لە ناوەرۆكى شیعرى كوردى قۆناغەكە بریتییە لە باسكردنى سروشت. سروشت لە شیعرى ئەم قۆناغەدا لەو وەسفە ڕووتەى كە لە شیعرى كلاسیكدا بوونى هەبووە دەرباز بووە، بۆ ئەوە بووە كە هەستى ڕۆڵەكانى كورد بجوڵێنن لە پێناو دروستكردنى هەستى خۆشەویستى كوردستان لە ناخیاندا تا وڵاتەكەیان زیاتر خۆش بوێت. (دیلان)كە دیمەنى سروشتى كوردستان كارى تێدەكات و دەڵێت:


بـــەهــــار
وابــەهـار دیـــسان تــــاراى ئـەپـۆشـێ
گــوڵاڵـە پــیاڵـەى خـوێنــــین ئەنـۆشێ
نێرگـس ئەندام شــۆڕ ڕەنـــگى زێـڕینـى
وەنەوشەو كوڕنــووش پەڕەى چـین چینى
هـاژە هــاژەى ئـاو، هـــاڕەى شـەتـاوان
بــریــسك و هـــــۆڕى نـــــزارو كـــاوان
تریـق‌و هــــۆڕى خـونـچــــەى دارى باخ
خـوێـندنى مـەلى قـەڵبـــەز و سەر شـاخ
دەنــگى شمشالأ‌و بەستەى دڵــــفـڕیــَـن
تـەنـگ‌و چـەڵـەمـەى زستان ڕاو ئـەنیـَن
(دوو دێر بۆ لەبەركردنە)
هەر لەم قۆناغەدا بابەتێكى تر لە شیعردا خراوەتە ڕوو، ئەویش بابەتى جوانى ئافرەت‌و كێشەكانى بووە. شتێكى ڕوون‌و بەرچاو كەلەشیعرى كوردیدا(ژن) بەش‌و جێگەى گەورەى هەبووە بەڵام (ژن) لە شیعرى كوردى ئەم قۆناغەدا جیاوازتر باسى لێكراوە. چونكە باسكردنى (ژن) تەنها لە چوارچێوەى جوانى ڕوخساریدا نەماوەتەوە بەڵكو لا لەكێشەكانى كراوەتەوە.
شاعیران وا باسى (ژن) یان كردووە كە (ژن) وەكو پیاو مرۆڤە، وەكو پیاویش ئەرك و مافى هەیەو دەبێت بەشدار بێت لە كۆڕى سیاسی‌و تێكۆشاندا، دەبێت ژنى كورد لە كۆتى دیلى‌و دواكەوتوویى‌و هەموو ئەو داب و نەریتانە ڕزگارى بێت كە دەرفەتى بەشدارى بوون لە بوارەكانى ژیاندا بۆ ژنان لاواز دەكەن‌و ڕۆڵیان ناهێڵن.
(بێكەس) باش ئەم دیمەنە دوا كەوتووییە لەناو كۆمەڵگادا بەرجەستە دەكات‌و دەڵێت:
مەڵێ من كچـم. تــۆش وەكو منى 
موحـتاجى عیلم‌و فـەن‌و خوێندنى
مەجبـورى ئیـش‌و خـزمەتـكردنى
هەستە تێكۆشە تا خویـَنت گەرمە
سەرپۆش فڕێ دە چ وادەى شـەرمە
(هەمووى بۆ لەبەركردنە)

ئەم چەشنە ئاوێتە كردنەى ژن لەگەلأ كێشە ڕامیارییەكاندا بووە هۆى ئەوەى كە ڕەنگدانەوەى ژن لە شیعرى كوردى قۆناغەكەدا وەكو خۆشەویست بەرتەسك ببێتەوە، هەر بۆیەش دەتوانین بڵێین كە دیارترین شاعیرى ئەم قۆناغە لە بوارى شیعرى خۆشەویستى بۆ (ژن) (ئەحمەد هەردى)یە كە دەڵێت:
گـەرچى دڵــدارى لـە خـاكى ئێمەدا ئەفسانەیـە
هـەر بە تـەنیا بـۆ كـوڕى خاوەن تەلار و عانـەیە
گـیانەكەم! ئەمـما دڵـى من لـەو دڵە شێتانەیــە
بێ ئەوەى هیچ شك بەرێ، كوژراوى ئەو چاوانەیــە
هەر بەتەنیا خۆشەویستى شك ئەبەم، ست فاتمــە
سەروەتم نـاوێ، بــزەى تۆ ئــەو پـەڕى ئـاواتمە
(دوو دێر بۆ لەبەركردنە)
دیارە كێشەى سەرەكى لە كۆمەڵگاى كوردیدا لەم ماوەیەدا لە پالأ كێشە ڕامیارییەكاندا، بریتى بوو لە كێشە كۆمەڵایەتییەكان و، دیارترین كێشەى كۆمەڵایەتى لەم قۆناغەدا بریتى بووە لە كێشەى چینایەتى، شاعیرانى كورد لەم قۆناغەدا زیرەكانە و وشیارانە ئاوێتەیان كردووە بە كێشەى ڕامیارى میللەتەكەیانەوە، دیاریشە كە سەرجەم دەقە شیعرییەكانى ئەم قۆناغە پالأ پشتى چینى چەوساوە بوون‌و دژى زۆرداران وەستاونەتەوەو بەردەوام هاوڕێى جوتیار و كرێكارى زەحمەتكێش بوون. لەم بارەیەوە (قانیع) لە شیعرى ( قەڵاچۆى دوژمن) دا دەڵێت:

بــا هەموو جوتیار و پاڵەو ڕەنجبەران
یـــەكگــرن تـا دەبنـە هیـَزو پشتـیوان
هەڵگرن یەكســەر دروشـمى هاوبەشــى
بــێ جیاوازى لــەسـەر ڕەمز و نـیــشان
هـــەڵگرن پـاج ‌و چەك ‌و بێڵ و قەڵەم
هـەر لـە رۆشەنبیر هەتا شوان‌و سەپان
هەڵتــەكیـَنن ئــەم نـیزامـە بـۆ گـەنـە
دابــڕێـژن كـۆشــكى یـەكـسانى ژیـــان
(دوو  دێر بۆ لەبەركردنە)
بەم شێوەیە بۆمان دەردەكەوێت كە شاعیرانى كورد لەم قۆناغەدا ڕاستەوخۆ ڕوویان لە كێشەى ڕامیارى و نەتەوایەتى و چینایەتى كردووە. لەهەمان كاتیشدا بایەخیان بە ئاشتى‌و هاوخەباتى و مرۆڤـدۆستی داوە.
دووەم:  روخسارو تەكنیكى شیعرى ئەم قۆناغە
ئەگەر چى لەم قۆناغەدا بایەخدانى شاعیران لە ناوەرۆك زیاتر دەبینرێ بەڵام لە ئاستى تاكە كەسیى شاعیران خۆیاندا چەند هەوڵێك دەبینرێ، كە بۆ گۆڕین‌و نوێكردنەوەى ڕوخسارو تەكنیكى شیعر دراون، وەك لە تاقیكردنەوە شیعرییەكانى (قەدرى جان، گۆران، دیلان، كامەران)دا بەر چاودەكەون:ساڵى (1954)دیلان لە پارچە شیعرى (ڕێگاى خەبات)ە كەیدا كە ناوى ناوە پارچەیەكى (مەنسور) بنیاتى دەقى شیعرى كوردى دەگۆڕێت‌و بەرەو قاڵبێكى ئازادى دەبات‌و هەر لەم بوارەدا لە ساڵى (1957)دا كامەران موكرى بە پارچە شیعرى (كچە شوان) ڕوو لە شیعرى سەربەست دەكات، بە شێوازێكى نوێ مامەڵە لەگەلأ كێش‌و سەروادا دەكات.

ئەى كچە شوان
ئـەى كـچە شــوان
هـەڵاڵـەیـــى
ئـەى كـەنیزەى كەژى كوێستان
بە شــێنـەیــى 
نـەرم‌و نیــان
بـە ئـاوازى شــمشاڵەكەت
بـە لەرەى لێـوە ئاڵەكــەت
هەستى خۆشیـم بێنە فڕیـن
بۆ نـاو گــوڵــزار 
 چــــەم‌و نــــزار
(هەمووى بۆ لەبەركردنە)
بەڵام دیارە ئەو هەوڵە تاكە كەسییانە نە لاى ئەو شاعیرانە خۆیان نە لاى شاعیرانى ترى ئەم قۆناغە بەردەوام نەبوو تا بتوانن بە تەواوى ڕێچكەى شیعرى سەربەست لە ئەدەبى كوردیدا بكەنەوە.
لایەنێكى ترى روخسارى شیعر كەلەم قۆناغەدا گرنگى پێدراوە زمانى شیعرە كەبەرەو كوردى پەتى هەنگاوى بەرەو پێشترى نابوو، هەروەها فەرهەنگى شیعرى ئەم قۆناغە زیاتر دەوڵەمەند كراوە، بوارە جیاجیا كانى خەباتى ڕامیارى‌و شیعرى جوانى سروشت‌و كێشەكانى ژن‌و دەیان وشەى تریان هێنایە ناو شیعرى كوردییەوە.
هەر لەم قۆناغەدا بە سوود وەرگرتن لە فۆلكلۆرى كوردى گەلێك لە شاعیران، زمانى شیعرى ئەو قۆناغەیان دەوڵەمەندتركرد. (قەدرى جان) یە كێك بوو لەو شاعیرانەى كە ئەم هەوڵەى لەلا بەدى دەكرێ.

كــاروانــێ مــە
ئەم هیچ نەوەستیاین، ناوەستین
لەســەر ڤێ ڕێیــا دوور
ســـەر ڤێ ڕێیــا دژوار
ئــەم دچــن ‌و ئــەمێ بچــن 
بەر ب ئــارمــانــجـا خۆ
ل بــن بــاران
ل سەر بەرفان
باو با گەر ل شكەفتــان
دبن دلۆپان
ب لنگى خاس
كاروانێ مە دچە
بە رب ئارمانجا خۆە
(هەمووى بۆ لەبەركردنە)
هەر ئەو دەوڵەمەندییەى زمانى شیعر لە م قۆناغەدا لە لایەك‌و فراوان بوونى ئاسۆى بەردەم ئەندێشەى بووە هۆى ئەوەى كە وێنەى شیعریش گۆڕانى بەسەردابێت‌و زیاتر مەبەستى دەڕ بڕین لە بیرو هەست و سۆزى شاعیراندا بنیات بنرێت و بابەت و ناوەرۆكە شیعرییەكانیان پێ بەرجەستە بكرێ.
هەر لەم قۆناغەدا لەگەلأ فراوان بوونى خەباتى نەتەوایەتى گەلى كورددا (سروود)یش بەرەو پێشەوە چوونێكى بەر چاوى بە خۆیەوە بینى، بە تایبەتى ئەو سروودانەى كە بۆ جەژنى نەتەوەیى كورد ( نەورۆز) دەوتران لە شیعرە بە ناوبانگەكەى (پیرەمێرد)دا دەردەكەوێت كە دەلێت:
                                  نەورۆز
ئـــەم ڕۆژى ســــاڵـى تـازەیـــە نـەورۆزە هاتـــــــــەوە
جــەژنێـكى كـــۆنى كـــوردە بە خـۆشى‌و بەهـاتـــــەوە
چەند سالأ گوڵى هیواى ئێمەى پێ پەسـت بوو تاكوپـار
هـەر خـوێنـى لاوەكـان بـوو بـە گوڵـى ئاڵى نەو بەهـار
ئـەو ڕەنـگە سـوورەبـوو كـە لـەئـاســۆى بڵنــدى كـــورد
مــژدەى بــەیــانــى بــۆ گەلى دوور و نـزیك ئــەبــــرد
نـــەورۆز بوو ئــاگــرێــكى وەهـاى خسـتە جــەرگــەوە
لاوان بــە عـەشــق ئـەچوون بـەرەو پــیرى مـەرگــــەوە
(دوو دێر بۆ لەبەركردنە)
بەم جۆرە ئەوەمان بۆ روون دەبێتەوە كە شیعرى كوردى لەم قۆناغەدا بە شێوەیەكى گشتى لە ڕووى تەكنیك و ناوەرۆكەوە هەڵقوڵاوى ناو جەرگەى كۆمەڵى كوردەوارى بووە، واتە گوزارشتێكى ڕاستەقینەى لە ژیانى ئاسایى خەڵك كردووە. شاعیرەكانمان ویستویانە و مەبەستیان بووە، كە كۆمەڵانى خەڵك وشیار بكەنەوەو لە داواو مافەڕەواكانى خۆى بێدەنگ نەبێت، بۆیە بە زمانى ئەوان شیعریان و تووە، ئیدى بۆمان هەیە كە بڵێین شاعیرانى كورد لە زمانحاڵێكى بە وەفاى میللەتەكەى خۆیان بوون ‌و لە سەنگەرى میللەت خۆیان جیا نەكردۆتەوە، رووداوە سیاسى‌و كۆمەڵایەتییەكانى ئەم قۆناغەى گەلى كوردیان بەرجەستە كردووە................
قۆناغى دووەم
ڕێڕەوى شیعرى كوردى لە ساڵى (1958- 1970)ز
دیارە ئەو مێژووەى سەرەوە پەیوەستە بە دوو ڕووداوى سیاسى گرنگ لە عێڕاقدا، یە كەمیان ساڵى 1958ز ساڵى ڕوودانى شۆڕشى چواردەى گەلاوێژە كە ئەم ڕوواوە بە شێوەیەكى ڕاستەوخۆ كاردانەوەى بەسەربارى رووناكبیرى‌و ئەدەبى گەلانى عێراق بە گشتى ‌و گەلى كورد بە تایبەتى هەبوو.
ڕووداوى دووەمیان لە ساڵى 1961ز دایە كە ئەویش بریتییە لە سەر هەڵدانى شۆڕشى ئەیلول كە ئەم ڕووداوە ڕامیارییە ڕاستەوخۆ بە شێوەیەكى دیار كارتێكردنى هەبووە لەسەر بارى ڕووناكبیرى و ئەدەبى كوردى لە كوردستانى عێراقدا.
شیعرى كوردى هەر لە سەرەتاى بەرپابوونى شۆڕشى چواردەى گەلاوێژى ساڵى (1958)ەوە، ڕاستەوخۆ دەنگى خۆى خستە پالأ ئامانجەكانى ئەم شۆڕشەوە بە هیواى ئەوەى كە لە سایەى شۆڕشدا كورد بە مافە ڕامیارییەكانى شاد بێت هەر ئەم تێڕوانینەش بۆ شۆرش لەو قۆناغەدا واى كرد كە شاعیرانى كورد دەیان پارچە شیعر بەسەر شۆڕش و سەركردایەتى شۆڕشدا بڵێن، بەرگریان لەو دەسكەوتانەى كە شۆڕش بە دەستى هێنابوو، دەكرد بەم پێیە شیعرى ڕامیارى ئەم سەردەمە ڕاستەوخۆ چووە ناو بازنەى شۆڕشى چواردەى گەلاوێژەوە.
بەڵام وەك ئاشكرایە ئەو هیوایەى كە كورد بە شۆڕشى گەلاوێژ هەیبوو، هەر زوو پووكایەوە، چونكە بەرەبەرە پشت لە ماف‌و خواستەكانى گەلى كورد كرا. لێرەدا دەتوانین بڵێین: شاعیرانى كورد هەر لە سەرەتاوە دەركیان بەوپاشگەزبوونەوەیەى سەركردایەتى شۆڕشى چواردەى گەلاوێژ كردبوو بەرامبەر بە گەلى كورد، بۆیە دەبینین كۆمەڵێك دەقى شیعرى كوردى لە سەرەتاى شەستەكانى سەدەى ڕابردوو دا ڕەنگ پێ دەرەوەى ئەو نائومێد بوونەى كورد بەرامبەر بە شۆڕشى چواردەى گەلاوێژ دەردەخەن....
لەگەلأ سەرهەڵدانى شۆڕشى ئەیلولى ساڵى 1961ز دا، شیعرى كوردى ڕاستەوخۆ چووە ناو سەنگەرى پێشمەرگەوەو پتەوتر و سوورتر، جەختیان لەسەر مافە ڕامیارى‌و نەتەوەییەكانى گەلى كورد دەكردەوە. هەر بۆیەش سیماى هەرە دیارى ناوەرۆكى شیعرى كوردى لەم قۆناغە مەبەستى ڕامیارى و نەتەوایەتى بووە. نموونەى ئەم بەشدارییە ڕاستەوخۆیەى شیعرى كوردى لە شۆڕشدا شان بە شانى پێشمەرگە لەم شیعرەى (هەژارى موكریانى) دەردەكەوێت كە دەڵێت:
نیشتمانى كـــورد، گەلێك پیــــرۆزى، سوێندت پێ ئەخۆم
بــــــــۆ سـەر بەخۆییت بە گیان‌و بە مالأ، بە قوربانى تۆم
زۆر لاوى ئــازات، لـــــە كۆڕى خەبات، خوێنى خۆیان ڕشت
زۆر شێخ و پیران، لـــە زانـــا و ژیران ، خۆیان دا بە كوشت
بۆتان، شەمزینان، چیاى شیرین، پیران، ئاگرى داخ، ساسۆن
دەربەند ، شارەزوور ، مهابــاد ســـوورى، ڕوگـەى نـەوەى تۆن
دلأ چـــاك و پــاكیـن ، ئـــازاو بێ باكین، ڕۆڵەى ئەوانین
بــــەدلأ داواى ســـەربەخۆیى تــــــــۆو تۆڵەى ئـــەوانین
بڕیارمان وایە، یــــــان ئازادژیان، یـــان ئـــازا مــــردن
بـــــەسەرچوو ئــەم دەم، لە ڕووى بێگانان سەرنەوەى كردن
(دوو دێرى بۆ لەبەركردنە)

ئەم بایەخدانەش بە كێشەى نەتەوایەتى، نەك هەر نەبووە هۆى ئەوەى كە ئاسۆى بەردەمى شاعیران تەسك بكاتەوە، بەڵكو فراوانترى كرد و شاعیرانى كورد لە پالأ ئاوڕدانەوە لە خەباتى نەتەوەكەیان باوەشیان بۆ خەباتى گەلانى ترى ماف خوراو كردەوە، هەروەك چۆن كامەران موكرى ڕوو لە شۆڕشى گەلى جەزائیر دەكات و (دیلان) پشتگیرى (لۆمۆمبا)ى كۆنگۆ دەكات.
فۆرم و تەكنیكى شیعر لە قۆناغى (1958- 1970) ز:
لەم قۆناغەدا بەهۆى ئەوەى بابەتى سەرەكى لە ناوەرۆكى دەقە شیعرییەكاندا مەبەستى رامیارى بووە، ئەوا زمانى شیعریش لە چوارچێوەى هەمان مەبەست دا دەسووڕایەوە، سۆزى شاعیران لەسەرەتاى ئەم قۆناغەدا، واتە لە ماوەى نێوان ساڵانى (1958 تا 1961)ز هەڵگرى سیماى خۆشى و شادى بووە بەرامبەر بە شۆڕش و ئومێدى بەدیهێنانى مافەكانى گەلى كورد بووە، هەر بۆیەش ئەو وشە شیعرییانە لەم ماوەیەدا دەقى شیعریان پێ دەنووسرا شادى و گەشبینى و ئومێدى تێدا دەبینرا.
بەڵام لە شیعرى ماوەى نێوان ساڵانى (1961 ــ 1970)ز كە شۆڕشى ئەیلوول سەرى هەڵدا، زمانى شیعر بەرگى خەم و پەژارەو نائومێدى پۆشى بە تایبەتى لە دەستە ساڵانى سەرەتاى هەڵگیرساندنى شۆڕشى ئەیلوول دا، چونكە لەم ماوەیەدا ڕژێم بەو پەڕى توندو تیژییەوە كوردى دەچەوساندەوەو كوردستانى كاول دەكرد. بەڵام دیاریشە كە خەباتى گەلى كورد و سەركەوتنەكانى پێشمەرگە تیشكى گەشبینى پەخش دەكرد، هەر بۆیە زمانى شیعریش بەرەو هەڵگرتنى شەقڵى بەرەنگاربوونەوەو چۆك دانەدان دەڕۆیشت، بەو پێیە شیعر لەم سەردەمەدا مەبەستى گەیاندنى پەیامەكە بووە، ئەوەندە مەبەستى دەرخستنى توانستى زمانى شیعرى نەبووە.
لە ڕووى (كێش و سەروا)وە، شیعرى ئەم سەردەمە وەكو قۆناغى پێشوو زیاتر كێشى بڕگەیى و سەرواى مەسنەوى (جووت سەروا)ى پەیڕەو كردووە، لەگەلأ ئەمەشدا لاى دیلان و قەدرى جان شێوازى بەكارهێنانى سەروا تا ڕادەیەك گۆڕانى بەسەردا هاتووە و دەقە شیعرییەكان بەرەو بنیاتى شیعرى سەربەست براون. بەڵام دیارە ئەم هەوڵانەى لەم سەردەمەدا لە پێناوى گۆڕینى قالبى دەقى شیعرى دا نراون هەوڵى تاكە كەس بوون و نەبوون بە دیاردە، تەنانەت ئەو هەوڵە نوێگەرییەى كە لە تاقیكردنەوە شیعرییەكانى (سوارەى ئیلخانى زادە) دا دەبینرێن لە كوردستانى ڕۆژهەڵات دا هەر لە بازنەى هەوڵى تاكەكەسیدا مایەوە و نەبوو بە ڕەوتێكى دیارى شیعرى كوردى لەم قۆناغەدا.
لێرەدا نموونەیەك لە شیعرێكى (گۆران) دێنینەوە كە لە 12/6/1962 بەر لە مردنى بە ماوەیەك نووسیویەتى لە ژێر ناونیشانى (بێشكەى منالأ) تێیدا بە ئاشكرا سەرواى تازە دەبینرێت كە شاعیر دژى شەڕو شەڕخوازان وەستاوەو لەگەلأ ئاشتى دایە....






(بێشكەى منالأ)
دایــك داى ڕەنج، بــــــۆ منــــالأ داى،
بــــــۆ بـــــــزەى ناو بێشكەى ئارام،
بــــــۆ شیریــنى گـــــــــڕوگالأ داى...
     *		*
بـــــاوك هــــــەچ ئارەقێكى ڕشـت
بــــۆ ئـــــــەوەى ڕشت – من دڵنیام
نـــەمرى كـــــــات: بــڕبڕەى پشت...
     *		*
ئاى ئـــەو مـاڵــــە چــەن ئـــاوایە:
كــە دایك و بــــــــاوك لاى بێشكەدا،
گـــــــوێیان لە مـشەى سـاوایــــــە!
     *               *
ئـــاى ئــەو مــاڵە چـەن بێ، بـاكە:
كـە لــە بـــارووت و لــە بۆمــــــبـا
ژێـــر بـێشــكەى مناڵـیان پـاكـــە!
    *                  *
ئــاى چــــەن خۆشە: ماڵیـَكى بـــــێ وا
ڕووى دنیا، ئــــــەم پەڕ تا ئەو پـەڕى
دڵــــــــنیا بـین بیـَشــكەى ســــــــــاوا
نــــابــێ بــە خــۆڵــەمیــَشـى شــــەڕ
تەنیا دوو كۆپلەى دوایى بۆ لەبەركردنە
قۆناغى سێیەم
ڕێرەوى شیعرى كوردى لە ساڵى (1970 - 1991)ز
    قسەكردن لەسەر ڕێرەوى شیعرى كوردى ئەم قۆناغە لە دوو ماوەى جیاواز دایە بەم شێوەیە:
ئـ) ڕێڕەوى شیعرى كوردى لەماوەى نێوان ساڵانى (1970 ــ 1975).
ب) ڕێڕەوى شیعرى كوردى لەماوەى نێوان ساڵانى (1975 ــ 1991).

ڕێرەوى شیعرى كوردى لە نێوان 1970 – 1975
    شتێكى ئاشكرایە كە شیعرى كوردى لەم قۆناغەدا لە ئەنجامى ئەو گۆڕانە سیاسییە گرنگەى بەسەر كوردستاندا هات، گۆڕانى زۆرى بەسەردا هات لەچاو ئەو گۆڕانانەى كە لە قۆناغەكانى پێشوودا روویاندابوو.
ماوەى نێوان ساڵانى (1970 ــ 1975) ماوەیەكى كورت و كەم خایەن بوو، بەڵام تابڵێى گرنگ و كاریگەر بوو هەروەك كاردانەوەى گەورەى بەسەر ئەدەبى كوردى بە گشتى و شیعرى كوردى بە تایبەتى بە جێهێشت، ئەم گۆڕانەش ناوەرۆك و روخسارى شیعرى گرتەوە.
    دیارترین سیماى شیعریى، لەم قۆناغەدا بریتى بوو لە سەر هەڵدانى گرووپى (ڕوانگە) لە ساڵى (1970)دا، ئەم گرووپە توانى ڕۆلێكى گرنگ و كاریگەر ببینێت، لەو گۆڕانانەى كە بەسەر ناوەرۆك و فۆڕمى شیعرى قۆناغەكە داهات، ئەو ڕۆڵەش لە شیعرى كوردیدا تا ساڵانێكى زۆر بەردەوام بوو.
شاعیرانى ڕوانگە هەڵگرى تێڕوانینێكى جیاوازبوون بۆ شیعر، ئەوان لە پالأ ئەو گۆڕانەى بەسەر فۆڕمى شیعردا هێنایان، دەیانویست شیعر پەیامى یاخیبوون بگەیەنێت، ئەم هەستەش بەجۆرێك بوو تێكڕاى شیعرى كوردى لەم قۆناغەدا گرتبووەوە، كە دواتر بە درێژى ئەم چەمكە لە شیعرى كوردى ئەم قۆناغەدا دەدوێین.
تایبەتمەندێتى شیعرى كوردى لەم قۆناغەدا
ئـ/ ناوەرۆكى شیعرى كوردى لە نێوان ساڵانى (1970 ــ 1975)دا
    شیعرى كوردى ئەم قۆناغە هەڵگرى گوتارێكى نەتەوەیى قوولأ بوو، كە ئەویش بریتى بوو لەو پەیامەى كە بەرگرى دەكرد لە پێناوى پاراستن و مانەوەى نەتەوەى كورد دا، شیعر دژى جەور و ستەم و زۆردارى دوژمن دەوەستایەوە و لەم بوارەدا وەكو هێزێكى كاریگەر ڕۆڵى بینیوە، ئەم هەستە بەئەندازەیەك كاریگەر بووە كە ڕەنگە كەم شاعیرى كورد لە قۆناغەكەدا ببینین كە شیعرى بۆ كورد و سەربەخۆیى كوردستان نەنووسیبێت.
    شیعر لە پالأ ئەو ناوەرۆكە باوەى كە شیعرى كوردى قۆناغەكانى پێشووى پێ دەناسرێتەوە لە بابەتى وەك (خۆشەویستى) و (نیشتمانى)، گەلێك بابەتى نوێ لە شیعرى ئەم قۆناغەدا بەرچاو دەكەوێ وەك بابەتى [مرۆڤـ و مرۆڤایەتى ــ ژیان و مردن ــ شارستانیەت ــ ژن وەك خاوەن كێشەیەك.......هتد].
     هەروەها شیعرى ئەم قۆناغە هەڵگرى بیرى فەلسەفى و مەعریفى یە، بە تایبەتى لەو بیرە فەلسەفییانەوە سەرچاوەى دەگرت كە سەرچاوەكەى لە سەرچاوەى بیرە فەلسەفییەكانى رۆژئاواو هاوچەرخ بوو، ئەمە لە كاتێكدا شیعرى كوردى لە قۆناغەكانى پێشوودا سەرچاوەى بیرە فەلسەفییەكانى لە كلتورە رۆژهەڵاتییەكەوە وەرگیرا بوو.
یاخیبوون، دیاریترین خاسیەتى شیعرى كوردى ئەم قۆناغە بوو، و لە بنەڕەتدا دوو جۆر یاخیبوون هەیە كە بریتین لە:-
ئـ- یاخیبوونى كۆمەڵایەتى:- كە ئەمەش یاخیبوون لە داب و نەریتە كۆمەڵایەتییە باوەكان دەگرێتەوە....
ب- یاخیبوونى ڕامیارى:- ئەم جۆرە یاخیبوونەش لە پێناوى ئازادى و سەربەستى مرۆڤــ دایە.
(لەتیف هەڵمەت) كە یەكێكە لە شاعیرە دیارەكانى قۆناغەكە، بە سوود بینین لە ئەفسانە و هێما مێژووییەكانى ناو كلتورى نەتەوەى جیهانى وێنەى ئەم یاخیبوونە، پیشان دەدات و دەڵێت:-
پێتان ئەلێم .... یاخى ببن ..... یاخى ببن
لـــــەم هــــــەمــوو نــەخشە و باجـــــــە
یاخى ببــن لەم مەیدانە ..... لەم گەراجە
كـــە مرۆڤ وەك ئـــــامراز تیایا هەڕاجـــە
یـــــاخى ببـــن ....... یاخى ببـــــــــــن
لـــــــــــەو قـــــەمـــــــــــــــــــــانــەى
كـــــــە ســــــوورى خـــوێنى حەلاجــــــە
(هەمووى بۆ لەبەركردنە)
    فەلسەفەى ژیان و مردن یەكێكى ترە لەو مەبەستە گرنگانەى كە لە شیعرى قۆناغەكەدا بوونى هەبووە، لێرەدا شاعیرانى كورد وەك بابەتێكى گرنگ لەم مەسەلەیە دووان، تێڕوانینى هزرى و فەلسەفى خۆیان لەم بارەیەوە خستۆتە ڕوو، هەندێكیان ڕەشبینانە لە ژیانیان ڕوانیوە و بەشتێكى دەمامككراوى كاتییان زانیوە بەڵام هەندێكى تریان گەشبینانە لە ژیانیان ڕوانیوە و ڕووە گەشەكانیان بەرجەستە كردووە. هەر بۆیە پرسیارە فەلسەفییەكانى شاعیران لە چوارچێوەى ژیان و مردن دابوون و دواجار هەرخۆیان زۆر جار ڕەشبینانە وەڵامیان داونەتەوە، یاخود وەڵامى پرسیارەكانیان بۆ خوێنەر بەجێهێشتووە. شێركۆ بێكەس لە شیعرى (گینگلأ)دا بەڕوونى تێڕوانینى خۆى دەربارەى ژیان و مردن دەخاتە ڕوو و دەڵێت:

دەمامكەكان هەڵبەنەوە		ئەم شانۆیە هەرەس دێنێ
دەمامـكەكان هەڵبەنەوە	ئەم شانۆیە هەرەس دێنێ
بۆت ئەگەڕێم و نیوەشەو		گۆڕ هەڵكەنى شارى خەوە
بۆت ئەگەڕێم و گومــان		ئەسپ سوارێكە هاتووە....
ئــامــادەبــێ
لە ژوانى یەك ناسینى لە دایك بوون و مردنما........
ئەسپ سوارێكە هاتووە و نەهاتووە........
سمكۆلأ ئەكا و دابین ئەبێ و دابین ئەبێ سمكولأ ئەكا
جڵەو ئەگرێ و جڵەو ئەگرێ!
***********
ویستم ئەوە لە زەریایەك بگەیەنم
گەر جۆگەكان نەبن....... ناژى
خــنكــانــدمــى
ویستم ئەوە لە بروسكە بگەیەنم
گەر هەورەكان نەبن .....ناژى
ســوتــانــدمــى
تۆ كێى ــ تۆكێى؟
هەتاوێكم بەبێ ئاسۆ........
(تەنها دوا كۆپلە بۆ لەبەر كردنە)
    شاعیرانى ئەم قۆناغە كەمتر كەوتوونەتە ژێر كاریگەرى و كارتێكردنى شاعیرانى پێش خۆیان واتە لە هەوڵى ئەوە دابوون كە لە شیعرى ئەوان لابدەن، تەنها لەو كاتانەدا سوودیان لێ بینیون كە شیعرەكانیان درێژە پێدەرى ڕەوتى یاخیبوونى ئەم شاعیرانە بووە، لەگەلأ ئەم بارەشدا 
كاریگەرى شیعرى ئەم قۆناغە بەسەر تەواوى شیعرى ساڵانى دواى لە ئەدەبى كوردیدا دیارە.
ڕوخسار و تەكنیكى شیعرى كوردى لە نێوان ساڵانى (1970 ــ 1975) دا:
    چۆن گۆڕان بەسەر ناوەرۆكى شیعرى كوردى ئەم ماوەیەدا هات بە هەمان شێوەش گۆڕان بەسەر ڕوخسارى شیعرى كوردى قۆناغەكەشدا هات. كە لێرەدا بەشێوەیەكى گشتى لە فۆڕم و تەكنیكى شیعرى ئەم ماوەیە دەدوێین.
وێنەى شیعر یەكێكە لە خاڵە هەرە بنەڕەتییەكانى ئەو گۆڕانەى كە بەسەر فۆڕم و تەكنیكى شیعرى كوردى ئەم ماوەیە داهات، وێنەى شیعرى لەم قۆناغەدا بە تەواوەتى خۆى دەرباز كردووە لە لاسایى كردنەوە و جوینەوەى وێنەى دووبارە، لە شیعرى ئەم قۆناغەدا گەلێك وێنەى شیعرى جوان بەكارهاتووە كە سەرچاوەكەى لە ڕووداو و كارەساتە مێژووییەكە و نەتەوەیى و جیهانییەكانەوە وەرگیرابوون. لە شیعرى ئەم ماوەیەدا وێنەى ڕووتى ڕەوانبێژى تێدا بەكار نەهاتووە، بەڵكو وێنەى شیعرى لەم ماوەیەدا لە پێناوى گەیاندنى پەیامێكدا بووە و مەبەستێكى تایبەتى لەگەڵدابووە. هەرچى دەربارەى زمانى شیعریشە ئەوەى ئاشكرایە هیچ گۆڕانێك لە شیعردا ڕوونادات بەبێ گۆڕان لە زمانى شیعردا، شیعر زمانێكى جیاوازى هەیە كە لە زمانى خەڵك جیاوازە. شاعیران لەم قۆناغەدا هەوڵیانداوە كە وشەكان لە ناو دەقە شیعرییەكاندا لە ئاماژە كۆنەكان داببڕن و ئاماژەى نوێیان بدەنێ، واتە (واتاى فەرهەنگى) لە وشەكان دادەماڵێت و واتاى نوێیان پێ دەبەخشێ. ئەو گۆڕانە لە بەكارهێنانى وشەدا لەم ماوەیەدا بەڕادەیەكە كە زمانێكى خوازەیى پانتایى دەقى شیعرى داگیر دەكات. ئەمەش وا دەكات كە وشەكان راستەوخۆ واتا نەدەن بەدەستەوە. هەر بۆیەش زمانى شیعر لەم قۆناغەدا ئاڵۆزە و خوێنەرى شیعر بە ئاسانى لە واتاى وشەكان ناگات. هەر دەربارەى زمانى شیعر لەم ماوەیەدا لە چوارچێوەى كوردى پەتیدا زمانە شیعرییەكە دەسوڕایەوە بەڵام بە ئاستێكى دەوڵەمەندتر و ئالۆزتر لە زمانى كوردى پەتى قۆناغەكانى پێشوو. لە پالأ ئەم گۆڕانانەشدا گەلێك وشە و زاراوەى نوێ هاتە ناو زمانى شیعرەوە وەك وشە و زاراوەكانى [ئەهریمەن ، ئاهوڕامزدا ، گیڤارا ، زەردەشت ، ئاڤێستا......هتد] سەڕەراى ئەو ئاڵۆزییەى لە زمانى شیعرى ئەم قۆناغەدا بەرچاو دەكەوێت، گەلێك دەقى شیعرى لە شیعرى ئەم قۆناغەدا دەبینین كە لە پێناوى گەیاندنى راستەوخۆى مەبەستى شیعرەكاندا بە شێوەیەكى سادە خراونەتە بەردەست. لایەنێكى تر لەم بابەتە كە گرنگى زۆرى هەیە بریتییە لە بەكارهێنانى (هێما و نیشانە) لە دەقە شیعرییەكاندا بەهێما و نیشانەى خۆماڵى و جیهانیەكانەوە........
    سەبارەت بە كێش ، شاعیرانى كورد زیاتر پەیڕەویان لە شیعرى سەربەست كردووە لەگەلأ كرانەوە ڕێچكەكەشدا دیاردەى مامەڵەكردنێكى جۆراوجۆر لەگەلأ چەمكى هۆنراوەى سەربەستدا سەرى هەڵدا و بووە هۆى ئەوەى كە زۆرجار هەرسێ چەمكى هۆنراوەى سەربەست و بێ سەرواو پەخشانە شیعر تێكەلأ بكرێت، بۆیە بەمەش تارادەیەك بەرهەمە چاكەكانى شیعرى سەربەست دەشاردرانەوە.
    دیاریترین شەقڵى شیعرى سەربەستى كوردى دواى بڵاوبوونەوەى بانگەوازى ڕوانگە لەوە دابوو ڕوویان كردە بەكارهێنانى هەشت بڕگەیى و چواربڕگەیى.
بەڵام دەربارەى (سەروا)ش بەهەمان شێوەى بەكارهێنانى كێش مامەڵەى لەگەڵدا كراوە، چونكە نە سەرواى یەكگرتوو نە سەرواى (مەسنەوى) یان بەكارنەهێناوە، بەڵكو بە شێوەیەكى ئازادانە مامەڵەى لەگەڵدا كراوە.
    تەكنیكى شیعرى ئەم ماوەیە سوودى لە داستانە میللى و فۆلكلۆرییەكانى ناو كلتورى كوردى و جیهانى بینیوە ئەم سوودبینینەش راستەوخۆ یان ناراستەوخۆ بووە. خاڵێكى تر لە تەكنیكى شیعرى ئەم ماوەیەدا بریتییە لەوەى كە وەك مرۆڤـ مامەڵە لەگەلأ شتە بێگیانەكان كراوە و یاخود بە پێچەوانەوە لەگەلأ شتە بێگیانەكاندا وەك مرۆڤـ دواون. هەرچەندە ئەم حاڵەتە بە شێوەى تر لە شیعرى (گۆران) دا دەبینرێت. ئەم حاڵەتەش بریتییە لەوەى كە شاعیر لە جیاتى ئەوەى پاڵەوانەكانى لە مرۆڤ دروست بكات، پاڵەوانى دەقەكانى لە شاخ و دەشت و ئاو .... هتد دروست بكات.
لایەنێكى گرنگ لە شیعرى ماوەى نێوان ساڵانى (1970 - 1975) كە بە شێوەیەكى گشتى لێرەدا باسى بكەین بریتییە لە پەیدابوونى دەنگى شیعرى شاعیرانى ژن كە لە ڕوو پەڕى ڕۆژنامەو گۆڤارەكانى ئەو ڕۆژگارەدا دەبینرێن، كە كاریگەرى ئەم دەنگانە لە قۆناغى دواترى شیعرى كوردیدا دەردەكەوێت كە بووە هەوێنى لە دایكبوونى گەلێك دەنگى زیندووى ژنە شاعیرانى كورد لە ساڵانى دواتردا، نموونەى ئەو ژنە شاعیرانەى لەم ماوەیەدا شیعریان دەنووسى (دایكى سۆلاڤـ، ئەرخەوان، شەونم بەرزنجى، دایا جوان........).

شیعرى كوردى لە نێوان ساڵانى (1975- 1991)ز:
    شیعرى كوردى لە ماوەى نێوان ساڵانى (1975- 1991) هەندێك لایەنى جیاوازى تێدایە لە چاو شیعرى كوردى لە ماوەى ساڵانى (1970- 1975) بۆیە دەبێت بە شێوەیەكى جیاو تایبەت باسى بكەین.
ساڵى 1975 شۆڕشى كورد تووشى نسكۆیەكى گەورە هات، ئەم نسكۆیە ڕاستەو خۆ كاردانەوەى هەبوو بەسەر بارى روناكبیرى كوردى بە گشتى‌و شیعر بەتایبەتى، لە دەر ئەنجامى ئەمەوە گەلى كورد بۆ ماوەیەك تاساوە، نووسەرانیش ماوەیەك بەدواى وەڵامێكى مەنتیقى هۆكارەكانى ئەم ڕوداوەدا وێلأ بوون. هەر لەگەلأ دەست پێ كردنەوەى شۆڕشدا شیعر وەك چەكێكى كارتێكەر گڕى سەند.
شۆڕش لە كاتێكى دژواردا سەرى هەڵدایەوە كە پێویست بوو بە هەموو شێوەو شیوازێكى خەبات بەشدارى تێدا بكرێت یەكێك لەو شێوازانەى كە شۆڕش دەركى پێ كردبوو ئەدەب بە گشتى‌و شیعر بە تایبەتى بوو.
     لێرەوە شیعر بووە هۆكارى ڕەت كردنەوەى واقیع‌و زیندوو كردنەوەى هۆشیارى نەتەوەیى و شان بە شانى تفەنگ لە دژى دوژمن لە سەنگەر دابووە. چونكە نەدەكرا لەو سەردەمەدا كە سەردەمى بەرەنگار بوونەوەو لێپرسراوییەتى بوو شاعیران بێدەنگ بن، بەڵكە دەبوو ڕۆڵى پێشڕەویى لە شۆڕشدا بگێڕن ئەمەش بووە هۆى ئەوەى كە شیعر بەرەو بەرەنگار بوونەوەى ڕاستەوخۆ بچێت لە بیرو مەبەستدا، واتە جارێكى تر شیعرى بەرەنگاریى لە ئەدەبى كوردیدا بوژایەوە، ئەم جارەیان شیعر درێژەى بە شەڕى ڕەواى كورد دەدات‌و بەرەنگار دەبووەو ڕەتى كردەوەو نەفرەتى لە دوژمن دەركرد و واقیعى دەگۆڕى‌و هەوڵى دەدا سەر لە نوێ كۆمەڵگاى كوردى شۆڕش گێڕ بنیات بنێتەوە. چونكە لە م قۆناغەدا شیعرى كوردى ئەركى گۆڕا بۆ بەرەنگارى، شیعرى بەرەنگاریش بریتییە لەو جۆرە شیعرە كە درێژە بە شەڕ دەدات و بەرەنگار دەبێتەوەو ڕەت دەكاتەوەو دەگۆڕێت‌و سەر لە نوێ بنیات دەنێتەوە. شیعرى بەرەنگارى لەم قۆناغەدا ئەو شاعیرانە دەیان نووسى كە:
ئـ- ڕاستەوخۆ بەشدارى شۆڕش بوون.
ب- لە ناوەوەى كوردستان بوون بەڵام ناڕازى بوون لە دوژمن.
پ- ئەو شاعیرانەى لە دەرەوەى كوردستان دەژیان.
نمونەى شیعرى بەرەنگارى لەم شیعرەى (ئەنوەر قادر محمد) دا دەردەكەوێت.
خۆمن چەمە زستانە نیم، هەر هاوین هات هەڵپڕوكێم
ئـــــەستێرە نیم، شــــــــەونەبێ نەتوانم بفڕم
خـــــۆریش نیم، بەباڵەوە لەڕۆژدا ئاسمان تەى كەم
چۆن كپ ئەبم!
بــــەڵام گیانە هەر كەویستم تەنیا شیعرێ بۆتۆ بڵێم
لێزمەى فـــرمێسك بــــــوو بە دێڕو بوو بە سنوورى
وڵاتێ نــــاویــــان نــــــا وڵاتى گــــریـــان
كـــە ئــــەنووسم، ئـــــــەبم بە پۆستە بەرى تۆ
نـــامەى شادى بۆ ئاوارەى ناو شەقام‌و باخچەى هەموو
شارەكانى دونیا دەبەم
(هەتا كۆتایى (چۆن كپ ئەبم) بۆ لەبەركردنە)
    ئەم واقیعى سیاسییە تاڵەى قۆناغەكە واى نەكرد كە شیعرى كوردى بەرەو ڕەشبینى بڕوات، بە ڵكو بەردەوام هیواى بە ئایندەیەكى گەش بووە، هەر بۆیەش شاعیرانى كورد بە چاوى ئومێدەوە بۆ ئایندەیان ڕوانیوە، بەگەش بینییەوە ئاسۆى ڕووناكیان لە ئاسمانى كوردستاندا بینیوە، (موئەیەد تەیب) كەلەم ماوەیەدا بە شێوە زارى كرمانجى ژوورو شیعرى نووسیوە، هیوایەكى گەورەى بەپاشە ڕۆژێكى مەزن هەیە، زوڵمى زۆرى دوژمن چۆكى پێ دانادات و سەربەرزانە دەڵێت:
سبە دایێ
پێلاڤا من ......
ژتاجا میرى بلند ترە
داوەتا من......
ژ هەمى گۆڤەندا خۆشترە
بەژنو باڵا من ......
ژ بوهارێ ب خەملترە
ئەڤجا چاوا دێ كەى گرى؟
سینگێ خۆیێ تەمەت دەریا
دێ ڤە قوتى؟
پرچا خۆ یاوەكى بەفرێ
دێ ڤەچڕى؟
نەدایێ نە!
نەكەى نەكەى!
جل ‌و بەرگێت خۆ ڕەش بكەى
دەرگەهێ كولكێ مەیێ خۆش
بۆ خەم‌و نیهارا ڤەكەى
(هەمووى بۆ لەبەركردنە)
    بە شێوەیەكى گشتى شیعر لەم ماوەى نێوانى ساڵان (1975- 1991) دوودەستە شاعیر دەیان نووسى، دەستەیەكیان هەر ئەو شاعیرانە بوون كە دەنگى دیارى ماوەى نێوان ساڵانى (1970- 1975) بوون لە وانە ( شیركۆ بێكەس، عەبدوڵلا پەشێو، لەتیف هەڵمەت، عەبدولرەحمان مزورى، رەفیق سابیر، خەلیل دهۆكى، ئەنوەر قادر جاف، جەمال شارباژێڕى، جەلال میرزا كەریم، دڵشاد مەریوانى...... هتد) 
     دەستەیەكى تریان بریتى بوون لە وانەى كە دواتر لە شیعرى كوردى دا شوێنى خۆیان گرت‌و بوونە دەنگى دیار لەوانە (ئەنوەر مەسیفى، هاشم سەراج، جەمیل ڕەنجبەر، قوبادى جەلى زادە، جەمال غەمبار، موئەیەد تەیب، سەعدوڵا پەرۆش، كەریم دەشتى، محەمەد عومەر عوسمان، فەرەیدوون عەبدول بەرزنجى، جەوهەر كرمانج...... هتد).
    وەك پێشتر ئاماژەمان بۆ كرد ناوەرۆكى شیعرى كوردى لە ماوەى نێوان ئەم ساڵانەدا زیاتر ناوەرۆكێكى بەرەنگارییانەى هەبووە، بەڵام لە چوار چێوە بەرەنگاریەدا گەڵێك بابەتى لەخۆ گرتووە وەك ئەوەى شیعر دەبێتە هۆكارێ بۆ شكاندنى ترس لە دوژمن‌و بەرزكردنەوەى ورەى مرۆڤى كورد بەرامبەر بە دوژمن‌و بەخشینى هیواو ئومێدى سەركەوتن بە خەڵكى، كە شكستى شۆڕشى ئەیلوول تاڕادەیەك ئەو هیواو ئومێدەى بەرەو كزى بردبوو، بەڵام شیعر وەك هۆكارێكى بەهێزى ڕووناكبیرى توانى بەشدارییەكى كارابێت لە بزووتنەوەى ڕزگارى خوازى گەلى كورداو هاوكارى پێشمەرگە بووە لەسەنگەرى بەرگریدا.
    هەربۆیەش پێشمەرگە وەك داینەمۆى شۆڕش شەهید وەك هێماى قوربانى دانى كوردو كوردستانیش وەك مەڵبەندى ژیان‌و خاكى پیرۆزى نەتەوە بوونە سێ توخمى سەرەكى شیعرى بەرەنگارى. شەهید (جەمیل رەنجبەر) لەم رۆژگارەدا كە خۆى پێشمەرگەو شۆڕشگێڕ بوو بە نوكى خامە لەمەیدانى بەرەنگارى دەنووسێت و بە ورەیەكى بەرزو گەشبینیەكى زۆرەوە دەڵێت:
        رووبارێكى خوێناوى
ئەو بڕیارەى دروێنەى خەوى كردم
مەلى هەژار
لە فرگەى ژان هەڵدەنیشێ
پێشمەرگـەى لێ دادەبـەزێ
هەرچى كانیاوى سەنگـەرە
بۆ رووبارى بـەهـارى دەزێ
       *  *  *
بڕیار وایە 
بەهار بێت و
دەیان چەپكە نێرگزى جوان
لەســەر گۆڕى شەهید بڕوێ
بڕیـار وایە 
خوێنى رژاو
لە رووبارى سەروەریدا
خوڕەى نەمردنى نەنوێ
           *  *  *
بڕیار وایە 
كۆترى دەنگى شوانەكان
لەقەد پاڵى شمشاڵێكا
فوو بكاتە جۆگەلەى دێ
بڕیار وایە
تـەورى دەسـتى خـۆرى بەیـــان
گڕ بەرداتە بارە دارى زستانى شەو
بڕیار وایە
كۆتـرى دەنگى شوانەكـان
لە دۆڵەكان شۆڕ ببێتەوەو
سوارى رووبارى خوێن ببێ
29/12/1979
    (كۆپڵەى یەكەم لەبەردەكرێت)
    دوژمن لەم ماوەیەدا هەموو ڕێگاكانى قەڵاچۆكردنى كوردى گرتبووە بەر یەكێك لەو كارە دڕندانەى كە بەسەختى لەم ماوەیەدا درێژەى پێدا، لە پرۆسەى نەگریسى ڕاگواستنى كورد لە ناوچەكانى خۆیان‌و نیشتەجێ كردنیان‌و لەو شوێنانەى كە خۆى مەبەستى بوو.
     سیاسەتى پاكتاوى نەژادى كورد لە ساڵانى هەشتاى سەدەى ڕابردوودا گەیشتە لوتكە بەوەى دەستى دایە ئەنفال كردنى كوردو كیمیا باران كردنى هەڵەبجەو ناوچەكانى كوردستان، ئەم كردەوانەى دوژمن بە قێزەون ترین كارى جینۆ ساید دادەنرێت لە مێژووى هاوچەرخى كوردو ناوچەكەو جیهاندا. هەربۆیەش شیعرى كوردى هەوڵى داوە لە ئاست خەمى پڕ ناسۆرى گەلەكەیدا بێت‌و، ئەم كارەساتانە ببنە هەوێنى دەقە شیعرییەكان هەروەها شاعیرانى كورد ویستیان لە ڕێگەى شیعرەوە هاوارى كورد بۆ ڕاى گشتى بەرزبكەنەوەو داوایان لە گەلانى ئازادى خوازى جیهان كردووە كە پاڵپشتى گەلى كورد بن لە پێناوى بەدەست هێنانى مافەكانیاندا. 
ئەوەتا بۆ مەرگبارانى هەڵەبجە (جەوهەر كرمانج) بە نوكى خامەى شیوەن دەكات بۆ ئەم تاوانە كەم وێنەیەى مێژووى مرۆڤایەتى دەڵێت: 
     
     (هەڵەبجە دووەم هاتن) 
هەڵەبجە... بێشكە و جوڵانەى
ئەحمەد موختار, و، گۆران، بوو
هەڵەبجە...
جێگا نەزرگەى ئاشقان بوو
هەڵەبجە تاجى سەروەرى
شەهیدانى كوردستان بوو
هەڵەبجە...
هەڵگرى ئاڵاى نەبەزینى
بیست و پێنج ملیون ئینسان بوو
كە هەڵەبجە شەهید كرا 
كوردستانى گەورە گریا
كەهەڵەبجە ... دەهەزار چاو
دەهەزار مەچك و بازووى
بوون بە ئەڵقە و
داگیركەر كردیانە پەنجە
ئەشكى چاوان بوون بەدەریا
ئاسمان گریا
زەوى گریا
دیوانى مەولەوى گریا
**                              
 1988                                           (هەمووى بۆ لەبەركردنە)
    شیعرى كوردى لە ماوەى نێوان ئەم ساڵانەدا جگە لەو ڕۆحە بەرەنگارییەى كەپێى دەناسرێتەوە جوانترین شیعرى بۆ ژن ‌و مەبەسەكانى ترى شیعر نووسیوە، لە خاسیەت‌و سیماى تایبەتى وا نووسراون كە لەگەلأ ڕەوتى بەرەو پێشەوە چوونى شیعرى كوردى لە قۆناغەكەدا بگونجێنێ. لەم لایەنەشدا دەنگى شاعیرانى وەك (محەمەد عومەر عوسمان، فەرەیدون عەبدول بەرزنجى، قوبادى جەلى زادە، دلاوەر قەرەداغى، جەمال غەمبار.... هتد) دەبینرێت.
    هەر لەماوەى نێوان سالانى (1975- 1991) دا لە ئەنجامى چوونى شاعیرانى كورد بۆ دەرەوەى كوردستان بەهۆى زەبرو زەنگى دوژمنەوە ئەم شاعیرانە ئاشنابوون بە شیعرى گەلانى تر، ئەمەش زەمینەیەكى گونجاو بوو بۆ نزیك بوونەوە لە ڕۆشەنبیرى جیهان، هەر ئەم تێكەڵاو بوونەش واى كرد كە شیعرى كوردى لەم ماوەیەدا تاماوەیەك كەوتە ژێر كارتێكردنى ئەدەبى ڕۆژ ئاوا، ئەم كارتێكردنەش بە ئاشكرا بە شیعرى دواى ئەم قۆناغەوە دیارە.
    ئەو شاعیرانەى لە دەرەوەى كوردستان دەیان نووسى زیاتر هەستێكى پڕ لە خۆشەویستییان بۆ كوردستان هەبووە بەتایبەتى هەستى گەڕانەوە بۆ خاكى پیرۆزى كوردستان لە دەقى شاعیراندا ڕەنگى داوەتەوە، هەر ئەمەش وادەكات كە بڵێین یەكێك لە سیمادیارەكانى شیعرى ئەم ماوەیە سەرهەڵدانى هەستى نامۆ بوون ‌و غەریبى شاعیرانە كە لە ڕێى شیعرەكانییانەوە گەیاندویانەتە كوردستان، (عەبدوڵلا پەشێو) یەكێكە لەو شاعیرانەى كەهەر لەسەرەتاى ساڵانى (حەفتا)ى سەدەى ڕابردوو كوردستانى بەجێهێشتووە لە شیعرى (سەربازى ون) دا كە لەدەرەوەى كوردستان ساڵى (1978) نووسیویەتى هەستى پڕ تاسەى بەرامبەر بە خاكى كوردستان ‌و ژمارەى زۆرى شەهیدانى كوردستان دەردەبڕێت‌و دەڵێت:


سەربازى ون
كـــــــە وەفدێ دەچێتە شوێنێ، 
بــــــــۆ سەرگۆڕى سەربازى ون،
تـــاجە گوڵیــنەیــەك دێــنێ،
ئەگەر سبەى
وەفدێك بێـــتە وڵاتى مـــــن،
لێم بپرسێ: 
كـــــــوانێ گۆڕى سەربازى ون،
دەڵێم:
گەورەم!
لە كەنــارى هــەر جــۆگەیــێ،
لــــەسەر سەكۆى هەر مزگەوتێ،
لـەبەر دەرگــاى هەر مــاڵــێ ،
هەر كلــێسەیــێ،
هەر ئەشكەوتـێ،
لـــەسەر گـا بەردى هەر شاخێ،
لــەسەر درەختى هـەر باخــێ،
لەم وڵاتە:
لـــــەسەر هەر بستە زەمینێ،
لــــە ژێر هەر گەزە ئاسمانێ،
مــــەترسە كەمێك سەرداخەو 
تــاجە گوڵینەكــەت دانــێ!
5/  11/ 1978 – مۆسكۆ
(هەمووى بۆ لەبەر كردنە)
