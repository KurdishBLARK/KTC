
ڕەخـنەى ئــەدەبـى
وشەى (ڕەخنەو) چەمكى (ڕەخنەى ئەدەبى):
      لە زمانى كوردیدا وشەى ڕەخنە بەرانبەر وشەى (نقد)ى عەرەبى‌و وشەى( كریتیك) لاتینى بەكار دەهێنرێ. هەرسێ وشەكەش لە بوارى ئەدەبیدا بۆ یەك واتاو مەبەست بەكاردەهێنرێن و هەڵگرى چەمكێكى دیارى كراون.  ڕەخنەى ئەدەبى لەپالأ مێژووى ئەدەب‌و تێورى ئەدەبدا دەبنە سێ لقى لێكۆڵینەوەى بەرهەمى ئەدەبى واتە ڕەخنەى ئەدەبى لقێكى لێكۆڵینەوەى ئەدەبییە و بایەخ بە لێكۆڵینەوەى بەرهەمى ئەدەبى دەدات..
ئەركى ڕەخنە شیكردنەوەو ڕاڤەكردن‌و هەڵسەنگاندنى دەقى ئەدەبى یان دیاریكردنى بەهاى دەقى ئەدەبییە واتە ڕەخنەى ئەدەبى لەو بنەما هونەرى و بیریانە دەكۆڵێتەوە كە دەقى ئەدەبییان لێ بنیات دەنرێ ‌و بە شێوەیەكى زانستانە بەهاى ئەو بنەمایانە دیارى دەكات، بەمەش ڕادەو ئاستى گرنگى و بایەخى دەق بۆ خوێنەرو داهێنەریش دەستنیشان دەكات، بۆیە دەتوانین بڵێین ئەگەر ئەدیبان بەرجەستەكەرى جوانى‌و ڕەنگ پێدەرەوەو ڕەنگ ڕێژ كەرى ژیان‌و دەروونى مرۆڤـ بن ئەوا ڕەخنەگران بۆخۆیان بزوێنەرى چالاكى ئەدەبى‌و بزووتنەوەى ئەدەبى‌و داهێنانى ئەدەبین.
    بەو پێیە دەبێ (ڕەخنەگر) لێكۆڵەرێكى ئەدەبى شارەزا بێت‌و زانیارى تەواوى دەربارەى مێژووى ئەدەب‌و تێورى ئەدەبى میللەتەكەى‌و میللەتانى تر هەبێت‌و سەربارى ئەوەش كە چێژ لێوەرگرێكى ئەدەبیشە دەبێ زانیارى لە بوارە جیاجیاكانى ژیانى سیاسى‌و كۆمەڵایەتى‌و ئابوورى‌و ڕۆشنبیریدا هەبێت‌و شارەزاییەكى گشتیشى لەزانستە مرۆیى‌و زانستەكانى دیكە هەبێت.


    مێژووى ڕەخنەى جیهانى:
       لە مێژووى ڕەخنەى جیهانیدا دوو ڕێڕەوى ڕەخنەیى بەدى دەكرێن كە بریتین لە : ڕەخنەى ڕۆژئاوایى‌و ڕەخنەى ڕۆژهەڵاتى، ئەو دوو ڕێڕەوە ڕەخنەییەش وەك چۆن تایبەتمەندى خۆیان هەبووە بەهەمان شێوە كاریگەریشیان لەسەر یەكتر هەبووە.
      ڕەخنەى ڕۆژ ئاوایى:
      سەرەتاى ئەم ڕێڕەوە ڕەخنەییە دەگەڕێتەوە بۆ پێش زایین ‌و لە ئەدەبى یۆنانییەوە دەستى پێكردووە
      یەكەم هەنگاو لەو ڕێڕەوەدا كاتێ بەدى هاتووە كە لەكاتى ئاهەنگ گێڕان بەبۆنەى جەژنەكانییانەوە شانۆگەرییان پێشكەش كردووەو لیژنەیەكیان بۆ هەڵبژاردنى باشترین دەقى تراجیدى یان كۆمێدى كە بەشیعر بووە دەستنیشان كردووە. جا هەڵبژاردنى باشترین دەق لەلایەن ئەو لیژنەیەوە بۆ خۆى چالاكییەكى ڕەخنەیى بووە چونكە بەپێى چەند پێوانەیەكى هونەرى‌و بیرى دەقەكانیان هەڵبژاردووە هەر لەو ماوە مێژووییەدا، واتە سەدەى شەشەمى پێش زایین، شاعیرێكى یۆنانى كەناوى (ئەرستۆڤانیس)بووە، لە بەرهەمێكى كۆمێدى خۆیدا بە ناونیشانى (بۆقەكان) ڕاو بۆچوون و تێڕوانینى ڕەخنەیی دەربارەى سێ شاعیرى گەورەى یۆنانى خستووەتە ڕوو، ئەو سێ شاعیرەش (یوربیدز)و(ئەسخیلۆس)و(سوفوكلیس) بوون. لەگەلأ بوونى ئەو چالاكییە ڕەخنەییانەشدا دیارترین ڕێچكەى ڕەخنەى ئەدەبى لەلاى یۆنانییەكان لەلایەن فەیلەسوفەكانەوە كرایەوە دیارترین فەیلەسوفیش كە بیروڕاكانیان تا ئێستاش جێگاى بایەخ پێدان بن (ئەفلاتوون)و(ئەرستۆ)ن.
(ئەفلاتوون)ڕاى وابووە كە شاعیران ناتوانن ڕاستییەكان بگەێنن بە خەڵكى و لەبرى ئەوەى چاكەیان فێركەن هەڵیان دەخەڵەتێنن‌و دەروونیان تێك دەدەن‌و وایان لێ دەكەن كە جڵەو بدەنە دەست هەست‌و سۆزیان نەك ئەقڵیان.
        هەرچى (ئەرستۆ)بوو ئەوا ئەمیان بە پێچەوانەى (ئەفلاتون)ەوە بەرهەمى شیعرى بەسوودمەند داناوە، بەتایبەتى تراجیدیا كە بەلایەوە دەتوانێ دەروونى بینەر لە هەردوو هەست‌و سۆزى ترس و بەزەیى پاك بكاتەوە.
       هەر (ئەرستۆ)لەو بەرهەمەیدا كە بەناوونیشانى (هونەرى شیعر)ە كۆمەڵێ دەستوور و یاساى هونەرى بۆ تراجیدیا دارشتووە كە بوونەتە بناغەى تێورى ڕەخنەى ئەوروپى بەگشتى و بوونەتە بنەماى ڕەخنەى كلاسیكى نوێ كاتێ وەك ڕێبازێكى ئەدەبى لەسەدەى حەڤدەدا لە فەڕەنسا سەرى هەڵداو گەشەى كرد.
       لەو سەردەمەدا ڕەخنەگرێكى بەناوبانگى فەڕەنسى كەناوى (بوالو)بوو ڕاوبۆچوونەكانى (ئەرستۆ)ى جێگیر كردو كردنیە پێوانەى ڕِەخنەى كلاسیكى نوێ لە ئەوروپادا، هۆى ئەمەش ئەوەبوو كە ڕێبازى كلاسیكى بۆخۆى لە ئاكامى بوژاندنەوەو لاسایكردنەوەى بەرهەمى یۆنانییەكان و ڕۆمانییەكان سەرى هەڵداو.
       گرنگترین بنەماو پێوانەى ڕەخنەى كلاسیكى نوێ بریتى بوون لە: جڵەو دانە دەست ئەقڵ ‌و ژیرى‌و دووركەوتنەوە لە هەست‌و سۆز و دەربڕینى كەسى ‌و بایەخدان بە چێژى دروست ‌و گرنگیدان بە بەها مرۆڤایەتییە گشتییەكان.
لەدوواى (رێبازى كلاسیكى)یش كە  (ڕێبازى رۆمانتیكى) لە ئەوڕوپا سەرى هەڵدا پێوانە ڕەخنەییەكانى ڕێبازى كلاسیكى ڕاستەوخۆ ڕەت كرانەوە، بەڕادەیەك كە دەتوانرێ بوترێت ئەگەر پێوانەكانى ڕەخنەى كلاسیكى هەڵگیرێنەوە ئەوا پێوانەكانى ڕەخنەى ڕۆمانتیكمان دێتە بەردەست.
      بەو پێیە دیارترین پێوانە ڕەخنەییەكانى ڕێبازى ڕۆمانتیكى بریتین لە: بایەخدان بە هەست ‌و سۆزى كەسى‌و دووركەوتنەوە لە ئەقلأ‌و گرنگیدان بەو بەهایانەى كە كەسین‌و بەلاى تاكە كەسەوە گرنگن، لەم ڕووەوە نووسەرێكى ڕۆمانتیكى فەڕەنسى كە (ئەلفرید دى موسێ)یە دەڵێ: (( ئەوەى گرنگ بێت بەلاى منەوە ئەوەیە كە گوێ نەدەمە ئەقلأ))، ئەمە لە كاتێكدا كە (بوالو)ى ڕەخنەگرى كلاسیكى بوو وتوویەتى: ((هەمیشە بەدەنگ ئەقڵەوە بچۆو لەوەوە یەكێتى بەرهەمەكانت بەدەست بهێنە))
دیارترین ڕەخنە گرى ڕێبازى ڕۆمانتیكى (مەدام دى ستال) و (سانت بیڤ)بوون، بەلاى یەكەمیانەوە دەبێ دەقى ئەدەبى ڕەنگ پێدەرەوەى ژیانە كۆمەڵایەتى و خووڕەوشت و نەریتى كۆمەلأ بێت، بەلاى دووەمیشیانەوە دەقى ئەدەبى ڕەنگ پێدەرەوەى هەست‌و سۆزى نووسەرە، هەربۆیە دەبێ ڕەخنەش تیشك بخاتە سەر دەروونى نووسەرو ناخى نووسەرمان بۆ ڕۆشن بكاتەوە.
      دیارە ئەو پێوانە ڕەخنەییانەى لە ڕێبازى ڕۆمانتیكى بۆ شیعرى (لیریكى- ویژدانى) دەستیان دەدا كە دیارترین بەرهەمى ڕۆمانتیكەكان بووەو بابەتەكانیان بابەتى كەسى بوون بەپێچەوانەى بەرهەمى كلاسیكەكان كە تراجیدیا و كۆمێدیا بوون و بابەتەكانیان مەوزوعى بوون نەك خودى‌و كەسى، لەدواى ڕێبازى ڕۆمانتیكى كۆمەڵێ ڕێبازى ترى ئەدەبى سەریان هەڵدا وەك ڕێبازى (ڕیالیزمى و پڕناسى‌و هێما گەرى و فۆرمالیزمى و هتد....) لەپالأ ئەم ڕێبازە ئەدەبیانەشدا چەند ڕێبازێكى ڕەخنەیى هاتنە كایەوە كە گرنگترینیان ڕێبازى شێكارى دەروونى و ڕێبازى ماركسى ‌و ڕێبازى شێوە گەرایى یان بنیاتگەرى بوون.
       بەگشتى ڕەخنەى نوێ لە ئەدەبى ئەوڕوپى سەدەى نۆزدە پێ لەسەر ئەوە دادەگرێ كە دەبێ پێوانە ڕەخنەییەكان بابەتى بن و لە بازنەى تێڕوانینى كەسیى ڕەخنەگردا نەهێلرێتەوەو ڕاستەوخۆ لە سروشتى دەقى ئەدەبى خۆیەوە بەدەست بهێنرێن

      ڕەخنەى ڕۆژهەڵاتیی (عەرەبى ئیسلامى):
     مەبەست لەو ڕێڕەوە ڕەخنەییەیە كە سەرەتا لە ئەدەبى عەرەبیدا كراوەتەوەو پاشتر لەلایەن ئەدەبى میللەتە موسڵمانەكانى ترەوە فراوانترو بەربڵاوتركراوەو بووەتە تێورێكى ڕەخنەیى تایبەت بەو گەلانە، سەرەتاى ئەم ڕێڕەوە لە ئەدەبى عەرەبى سەردەمى (جاهیلى)یەوە دەست پێدەكات، ئەوەش كاتێ كە هۆزە عەرەبەكان ساڵانە لە بازاڕى (عوكاز) لە نزیك مەككە كۆ دەبوونەوەو شاعیرانى هەر هۆزێك بەرهەمى خۆى بۆ شاعیرێكى گەورەى ئەوكاتە كەناوى (نابغە ئەل زوبیانى)بووە خوێندوەتەوە ئەویش وەك دادوەرێكى ئەدەبى‌و ڕەخنەگرێك ڕاو بۆچوونى خۆى دەربارەى دەقە شیعرییەكان خستووەتە ڕوو، پێوانە ڕەخنەییەكانیش زیاتر هونەرى بوون‌و لە دەورى وشەو واتاى جوان‌و گونجاوو شیاوو شایستە سووڕاونەتەوە.
       پاش بڵاوبوونەوەى ئایینى پیرۆزى ئیسلامیش پێوانە ڕەخنەییەكان لە ڕێنماییەكانى ئایینى ئیسلامەوە بەدەست دەهێنران‌و لە ڕوانگەى باوەرى ئایینى شاعیرەوە لەدەقى ڕۆنراوەو داوا دەكرا كە شاعیران دەبێ (پەیامدار)بن‌و بەرهەمەكانیان لە خزمەتى كۆمەڵگا ئیسلامییەكە دابێت.
      قۆناغێكى گرنگى ئەم ڕێڕەوە ڕەخنەییە سەردەمى عەباسییەكان بووە كە بەهۆى تێكەڵاو بوونى ڕۆشنبیرى گەلە موسڵمانەكانەوەو بەهۆى ئاگادار بوون لە ئەدەب‌و ڕەخنەى یۆنانى بەتایبەتى (هونەرى شیعر)ەكەى (ئەرستۆ)، پێوانە ڕەخنەییەكان فراوانتر بوون و بەرەو بایەخدان بە لایەنى هونەرى براون‌و زیاتر ئەو تێڕوانینە ڕەخنەییە پەیڕەوى كراوە كە بەلایەوە دەقى شیعرى چنراوێكى زمانییەو دەبێ شاعیر بایەخ بەلایەنى جوانكارى دەقەكە بدات‌و لەو بوارەدا تواناو دەسەڵاتى هونەرى خۆى پیشان بدات، لەسەدەى نوزدە بەدواوە ئەو ڕێڕەوە ڕەخنەییە بە سوود وەرگرتن لە ڕێبازە ڕەخنەییەكانى ئەدەبى ئەوڕوپى گەشەى كردووەو ئاوێتەى ڕێبازە ڕەخنەییە جیهانییەكان بووە. 










   ڕەخنەى ئەدەبی كوردى:
        وەك ئاشكرایە ئەدەبى كوردى مێژوویەكى دێرینى هەیە و كۆنترین جۆرى ئەو ئەدەبەش شیعر بووە، گومانیشى تێدا نییە كە لەگەلأ لەدایك بوون‌و بەرەو پێشچوونى شیعرى كوردیشدا ڕەخنەى ئەدەبیش سەرى هەڵداوەو گەشەى كردووە بەو پێیەى هەر لەگەلأ پەیوەندیكردنى دەقى ئەدەبى بە گوێگرەوە یان بە خوێنەرەوە، تێڕوانینى ڕەخنەییش بۆ پەسەندكردن یان پەسەندنەكردنى دەق سەرهەڵدەدات ئەگەر بەشێوەیەكى سادەو ساكاریش بێت‌و پێوانە ڕەخنەییەكانیش زانستى نەبن.
       لەگەلأ ئەوەشدا چالاكى‌و بەرهەمى ڕەخنەییمان لەچاو بەرهەمى شیعریدا كزولاواز دەبینرێ چونكە تا ئێستاش وتارو لێكۆڵینەوەى ڕەخنەیى پێش سەدەى بیستەممان نەهاتووەتە بەر دەست‌و ئەو بەرهەمە ڕەخنەییانەى كە هەن مێژووەكەیان دەگەڕێتەوە بۆ ساڵانى بیستى سەدەى ڕابردوو بە دواوە كە ڕۆژنامەگەرى كوردى تیایدا بەرەو گەشەسەندن چووەو چاپەمەنى كوردیش بەرەو پێش هاتووە.
     شاعیرانى كورد و هەندێ بۆچوونى ڕەخنەیى:
       لەگەلأ ئەو دیاردەى كزى‌و لاوازییەى ڕەخنەى كوردیشدا، دەكرێ ئەو ڕاستییە بخەینە بەردەست كە لە قۆناغە جیاجیاكانى شیعرى كوردى پێش سەدەى بیستەمدا چالاكى ڕەخنەیى لە ئارادا بووەو شاعیرانى كورد خۆیان لە بەرهەمە شیعرییەكانیاندا تێڕوانین و بۆچوونى ڕەخنەییان خستووەتە بەردەست‌و دەستنیشانى كۆمەڵێ پێوانەى ڕەخنەیییان كردووە.
شاعیرێك لەو شاعیرانەش كە لە بەیتە شیعرییەكانیدا كۆمەڵێ باسى ڕەخنەیى ورووژاندووە، (مەلاى جزیرى)یە كەلەیەكێ لە دەقە شیعرییەكانیدا دەڵێ:
ئەحسەن ژ ڤى نـەزمـى لـەتـیف            چەنـدى سڤك هاتى خەفـیــف
مەحبوب بـــدەستێ خوى شەریف            نـەقدى مـە مووهرو سـككـــەدا
ئەحسەن ژ ڤـى وەسـفـێ رەفیـــع           ئەشكال ‌و ئـەوزاعێـن بەدیــــع
تــێـتـن ژ نـــورێ وەك رەقـیـــع            بێ عەیب و نەقس و رەخنـــەدا
دوو دێرى كۆتایى لەبەر بكرێت
لەو چەند بەیتەدا (مەلاى جزیرى) وشەى ڕەخنەى بەو واتایە بەكارهێناوە كە ئێستا بەكارى دەهێنن لەپالأ ئەو وشەیەشدا كۆمەڵێ زاراوەى ڕەخنەیى بەكارهێناوە كە هەریەكەیان تایبەتن بەچەند پێوانەیەكى ڕەخنەى شیعرییەوە، وەك (نەزمى لەتیف)و (سڤك) و (ئەشكال ‌و ئەوزاعین بەدیع)، بەو پێوانانەش ئەو بنەما ڕەخنەییە دەستنیشان دەكات كە بەلایەوە: باشتر  شیعر ئەو شیعرەیە كە وشەكانى جوان‌و چێژ بەخش‌و ڕەوان بن ‌و واتاكانیشیان سوود بەخش بن.
     شاعیرێكى ترى كورد كە بەوردى ئاوڕى لەچەند كێشەیەكى ڕەخنەیى داوەتەوە(ئەحمەدى خانى)یە كە لە (مەم‌وزین)ەكەیدا كۆمەڵێ پێوانەى ڕەخنەیى سەردەمەكەیمان بۆ دیارى دەكات، كاتێ دەڵێ:
لى هێڤى دكـەم ژ مــوســتەعیدان        حـەرفــان نـەگـرن ل موستەفیــــــدان
ئەڤـ نامەئەگەر خراپە گەر قنج          كێشایە مە دگەل وى دوو سەد رەنــــــج
نەوبارەیى تیفلى نــەورەسیــدە           هــەر چەند نـەهن قــەوى گــوزیـــدە
لێ من ژ ڕەزان نەكر تەمـەتــوع            مــانـەنـــدى دزان بـكەن تـەتـەبـــوع
دوو دێر لەبەر بكرێت

لێرەدا (خانى) ئەو ڕاستییە دەخاتە بەردەست كەدەقى شیعرى دواى لەدایكبوونى لەلایەن ڕەخنەگرانەوە ڕەخنەى لێدەگیرێ بۆیە ئەمیش داوا لە ڕەخنەگران دەكات كە لەكاتى ڕەخنە گرتندا ڕەنج‌و ماندووبونى شاعیریان لەبەرچاو بێت‌و ئەگەر كەم‌و كوڕییەكیش لە شیعرەكەدا هەبوو ئەوا نەیكەنە بەهانەو بەیەكجارى دەقەكە بەبێ سوودو بێ كەڵك دابنێن چونكە هەموو دەقێك كە ڕەسەن بێت‌و دزراو نەبێت وەك ڕۆڵەى شاعیر وایەو لاى شاعیر خۆشەویستە و كەسیش پێى خۆش نییە كە بە خراپى لە منداڵەكانى بروانرێ، بەو تێڕوانینە (خانى) ئاوڕى لە باسێكى ڕەخنەیى گرنگ داوەتەوە كە كێشەى داهێنان هەر لاى (خانى)و لەم دوو بەیتەدا كە دەڵێ:
ئەى خامە تەژى گەلەك درێژ كـر        ئەڤـ نامە بەسە تە پڕ قڕێژ كر
هەرچەندە كەلام شوبهى دوڕبەت       بێ قەدر دبت دەماكو پڕ بیـت
واتە: ئەى قەڵەمەكەم تۆ درێژەت بە باسەكەداوە، ئیتر بەسەو لە كورتى بیبڕەوە چونكو وتەكان ئەگەر وەك گەوهەریش بن كە زۆربوون بێ نرخ دەبن.
وەك دیارە لێرەدا خانى باسێكى گرنگى ڕەخنەیى دەوروژێنێ كە ئەویش باسى (كورت بڕى)یە لە دەقى شیعریدا و بۆخۆى تا ئەمڕۆش پێوانەیەكى ڕەخنەى شیعرییەو هەمیشەش داوا لە شاعیران كراوە كە هەولأ بدەن بە كەمترین وشە زۆرترین واتا بدەن بەدەستەوە.
      لەبەرهەمى شیعرى شاعیرانى كرمانجى خوارووشدا دەتوانرێ ئەو ڕاستییە بەدەست بهێنرێ كە چالاكى ڕەخنەیى هاوتەریبى چالاكى شیعر بووەو بەپێى كۆمەڵێ پێوانەى ڕەخنەیى چ شاعیران خۆیان بووبن یان گوێگرەكانیان بوووبن ڕاو بۆچوونى ڕەخنەییان دەربارەى دەقى شیعرى دەربڕیوە.
لەچەند بەیتێكى (نالى)دا كۆمەڵێ پێوانەى ڕەخنەیى خراونەتە ڕوو كە لەبنەما گرنگەكانى ڕەخنەى ئەدەبى سەردەمەكە بوون. لەو بەیتەدا كەدەڵێ:
كەس بە ئەلفازم نەڵێ خۆ كردییە خۆكوردییە
هەركەسێ نادان نەبێ خۆى تالیبى مەعنا دەكا
دیارە لێرەدا (نالى) ڕوو لەو كەسانە دەكات كە ڕەخنەیان لێ گرتووەو توانجى ئەوەیان لێ داوە كە شیعر بەزمانى كوردى دەڵێ‌و شیعرى كوردیش بەهرەو هونەرمەندیی تیادا نییە، پێیان دەڵێ هونەرمەندیی لەوەدایە كە چۆن توانیویەتى بەزمانى كوردى ئەو واتا جوان‌و ناسكانە دەربڕێ، بەم پێیەش (ناڵى) لێرەدا بەو پێوانە ڕەخنەییە (وشە و واتاى) شیعرى هەڵسەنگاندووە كە بەلایەوە بەهاى دەق واتاى جوان‌و نوێیە نەك هەر بەتەنها وشەو واژەى جوان و رازاوە.
لەبەیتێكى تردا نالى دەڵێ:
نالى عەجەب بە قووەتى حیكمەت ئەدا دەكا
مەعنایى زۆرو گەورە بە لەفزى كەم‌و بچووك
كەواتە لێرەدا (نالى)یش وەك ئەحمەدى خانى دەستنیشانى ئەو بنەڕەتە ڕەخنەییە دەكات كە بەلایەوە شیعرى جوان‌و بەهادار ئەو شیعرەیە كە بەكەمترین وشە زۆرترین واتاى دەریڕیوە.
      لەچەند بەیتێكى (سالم)یشدا باس لەو پێوانە ڕەخنەییانە كراوە كە لەسەردەمەكەیدا ڕەخنەگران بایەخیان پێداوە وەك لەم پارچە شیعرییەىدا دەیبینین كەدەڵێ:
لە ڕۆژى ئیمتیحانا دیم بەرابەر تالیب‌و مەعشــووق
كەمەر بەستەى هونەر هاتن لە تیپى عیشق بازانــا
لەیەك لا ناڵـى‌و مەشــوى لە لایى ســالم‌و كـوردى
لە هەنگامەى هونەرگەرمى تكا جو بوون لە مەولانا
لە مەیدانى بەلاغەتدا بەسوارى مەركەبى مەزمـوون
بەكـوردى هەریـەكە تازى سـوارى بوون لە بـابـانـا
دوو دێر لەبەر بكرێت
ئەو چەشنە شانازى كردنەى سالم بە تواناى شیعرى خۆى‌و شاعیرانى هاوڕێیەوە، پەردە لەسەر ئەو ڕاستییە هەڵدەداتەوە كە بنەڕەتێكى گرنگى ڕەخنەیى لەو قۆناغە ئەدەبییەدا تواناى بەكارهێنانى هونەرەكانى ڕەوانبێژى بووە بۆیە دەڵێت( شاعیرانى كورد توانیویانە ڕەوانبێژى عەرەبى بخەنە ژێر ڕكێفى خۆیان‌و بە زمانى كوردى لە مەیدانى ئەوزانستەدا ببنە سوارچاكى سەردەمەكەیان.
(حاجى قادرى كۆیى)یش لە چەند بەیتێكى شیعرەكانیدا ئاوڕى لە چالاكى ڕەخنەیى سەردەمەكەى داوەتەوەو كۆمەڵێ بنەڕەتى ڕەخنەییمان بۆ دیارى دەكات، وەك لەم بەیتانەیدا دەیبینین:
شەبیهى جۆڵا كە رازى نەبێ بەسەر درى خـــۆى
مەڵێن فەسـاحەتى كـوردى بە فارســى نــاگـا
بەلاغەتـێكى هـەیـە هیـچ زوبـانى نایـگـاتـێ
لە بـێ تەعـەسـوبى كـوردانـە بێ ڕەواج‌و بەها
كە خۆتى تێنەگەێنى لە نـیكتەكانى نــەگـەى 
ئەڵــێى هەمـووى هـەزەیـانە خـوا بـەڵاى لێدا
بەڵام ئەوانەى كە سەررافى زێڕو زیوى قســەن
بەشــــاه ڕەوایـــە دەزانـــن سـككەێــكـە ڕەوا
تەنها دوو دێر بۆ لەبەركردنە
     لێرەدا حاجى قادر زیرەكانە گرنگى ڕەخنەمان بۆ دەستنیشان دەكات‌و ئەو ڕاستییە دەخاتە بەردەست كە ڕەخنەگر دەبێت كەسانى شارەزاو بەتوانا بن چونكە هەموو كەسێ ناتوانێ ببێتە ڕەخنەگر، كە حاجى بە (سەررافى زێڕوزیوى قسە) ناویان دەبات، لەلایەكى تریشەوە بە پشت بەستن بە پێوانەیەكى ڕەخنەیى ئەو سەردەمە كە پێوانەى ڕەوانبێژى و ڕوونبێژى بووە
 بەهاى شیعرى كوردى دیارى دەكات و شانى پێ لێ دەدات لە شیعرى فارسى ئەو چالاكى‌و پێوانە ڕەخنەییانە كە لە ئەدەبى كوردى پێش سەدەى بیستەمدا تەنها لە شیعردا ڕەنگیان پێدراوەتەوە و لە وتارو لێكۆڵینەوەدا نەخراونەتە بەردەست.
رەخنەى ئەدەبى كوردى لەدواى جەنگى یەكەمى جیهانى*
 لەدواى جەنگى جیهانى یەكەم‌و لەگەلأ سەرهەڵدان‌و بەرەوپێش چوونى چاپەمەنى كوردیدا ئەوانیش گەشەیان كردو بەرەو پێش چوون‌و بەرفراوانتر بوون.
        لێرەدا ئاوڕ لە هەندێ لەو بەرهەمە ئەدەبییانە دەدەینەوە كە لابەلا تێڕوانینى ڕەخنەییان خستووەتە بەردەست یان ڕاستەوخۆ بۆخۆیان وتارو لێكۆڵینەوەى ڕەخنەیى بوون.
       بەرهەمێك لەو بەرهەمانە كتێبێكى (ئەمین فەیزى بەگ)ە كە لە ساڵى (1920)دا بە ناونیشانى (ئەنجومەنى ئەدیبان) لە ئەستەمبوول چاپكراوە. لەو كتێبەدا بەكورتى باس لە ژیانى چەند شاعیرێكى كورد كراوە نموونە لە شیعرەكانیان خراوەتە بەردەست، بەم پێیە ئەو كتێبە دەچێتە خانەى مێژووى ئەدەبەوە نەك ڕەخنەوە، لەگەلأ ئەوەشدا هەندێ ڕاو بۆچوونى ڕەخنەیى دەربارەى ئەو شاعیرانە خستووەتە ڕوو، وەك ئەم تێڕوانینەى كە دەربارەى (نالى)یەو دەڵێ: ((زەكاى ئینكار ناكرێ لاكن ئەوەندە سەنایعى لەفزییەى ئیستیعمال كردووە پیاو ڕەنگە بڵێ شیعرى ئەو نەتیجەى علم ‌و ئیشتیغالە)).
      دیارە لێرەدا مەبەست لەوەیە كە (نالى) لە داهێنانى شیعریدا زیاتر بایەخى بە لایەنى جوانكارى داوەو هونەرمەندانە مامەڵەى لەگەلأ دەقى شیعریدا كردووەو داهێنانەكانى ئاكامى زانست‌و زانیارى شیعرییە زیاتر لەوەى كە هەڵقوڵاوى بەهرەى شیعرى بێت.
       لەباسى (مەولەوى)یشدا ڕاى وایەكە مەولەوى لە ڕێكخستنى سەروادا داهێنانى كردووە كاتێ لە چوارینێكدا سەرواى دێڕى یەكەم و سێیەمى هاو سەروا كردووەو دێڕى دووەم و چوارەمیشى بە سەروایەكى تر هاو سەروا كردووە، ئەم چەشنە بەكارهێنانەى سەرواشى لە شیعرى هیچ میللەتێكەوە وەرنەگرتووە بەڵكو خۆى داى هێناوە.
     هەر لە ساڵانى بیستى سەدەى ڕابردوودا (شیخ نورى شێخ ساڵح)یش ساڵى (1926)لە ڕۆژنامەى (ژیانەوە)دا بە زنجیرە لێكۆڵینەوەكى دەربارەى ئەدەب بەگشتى‌و شیعر بەتایبەتى بڵاوكردووەتەوە، لەگەلأ ئەوەى ئەو لێكۆڵینەوەیە زیاتر دەچێتە خانەى تێورى ئەدەبەوە بەڵام لەو باسانەیدا كە دەربارەى (جوانى) دەقى ئەدەبییە لە تێورى رەخنەى ئەدەبى نزیك دەبێتەوە بە تایبەتى لەو باسەیدا كە جیاوازى نێوان زمان‌و شیوازى ئاخاوتنى ڕۆژانەو شێوازى زانستى‌و شێوازى ئەدەبى دیارى دەكات.
بەرهەمێكى ترى بڵاوكراوەى نووسەرانى كورد لە بوارى ئەدەب و ڕەخنەى ئەدەبیدا، ئەو وتارەیە كە نووسەرێك بە ناوى (سیاپۆش) ساڵى (1932) بە ناونیشانى (شاعرەكانمان) بڵاوى كردووەتەوە، ئەم وتارەش نەك هەر ڕاستەوخۆ دەچێتە خانەى ڕەخنەوە بەڵكو دەرگایەكى نوێش لەبەردەم ئەدەب‌و ڕەخنەى ئەدەبى كوردیدا دەكاتەوە، وشیارانە دەیەوێ سیمایەكى تازە بە ئەدەبى كوردى بپۆشێ و بەرگێكى نوێ بكاتە بەر ڕەخنەى ئەدەبى كوردى، بۆیە دەڵێ((  شاعیرەكانمان هەتا ئێستا بڕواناكەم لە واتەى سوپاس‌و ستایشى زیاتریان بیستبێ، یەكێك بە (( توتى شەكر گوفتار) ئەوى تر بە (بلبلى شیرین كەلام) ناوى لێ ناون، هەرچەندە ئەو ناونیشانەشیان لە لاپەڕەى هیچ پارچە كاغەزو گۆشەى هیچ ڕۆژنامەیەكدا بۆ نەنووسراوە بەڵام لە مێشكى خۆیان‌و هەندێ دەوروپشت و ناسیاویاندا زۆر چاك جێگیر بووە. بەڵێ هەتا ئێستا بێ لێكدانەوە هەڵمان كێشاون... بەڵام لەمەودوا ئەو دەورە ڕۆیشت كە بە زەرد بگوترێ زێڕو بەسەدەف بگوترێ مروارى، لەمەو دوا ڕۆشنایى زانین بەرچاومان ڕووناك دەكاتەوە هەموو شتێ وەكو خۆى دەبینین ‌و پێویستە هەرشتە بە پێى بەرزى‌و نزمى خۆى ڕٍیزبكەین و بەپێى چاكى‌و خراپى ناوى لێ بنێین بەبێ بۆن نەڵێین نێرگزو بە نێرگز نەڵێین بێ بۆن))
        هەر لەو وتارەدا (سیاپۆش) هەولأ دەدات چەمكێكى نوێ بۆ شیعرى كوردى بخاتە بەردەست‌و بەپێى ئەو چەمكە شیعرى شاعیران هەڵسەنگێنرێ، بۆیە دەڵێ(( شیعر تەرجومانى دڵە چى بە دڵا بێت ئێش‌و ئازارو دەردو خەفەت و هیواو نائومێدى، باوەڕو ترس و بێ باكى‌و خراپى و چاكیمان بە كەلیماتى ڕێك‌و پێك لە شێوەیەكى دڵگیرا بۆ دەردەخات كە هەركەس لە ئانى خوێندنەوەیدا شێوەیەكى دڵى خۆى تیا دەبینێت، شیعر چرایەكە تاریكى ژیانمان بۆ ڕۆشن و یارمەتیمان ئەدات لە دۆزینەوەى حەقیقەتا)) جا لەگەلأ ئەوەى بەپێى ئەم چەمكەى شیعر بەگشتى شیعرى كلاسیكى ڕەت دەكاتەوە بەڵام خودى وتارەكە بۆخۆى‌و لەو سەردەمەدا بە تێڕوانینێكى ڕەخنەیى گەلێ نوێ دادەنرێت و شوێنیكى دیار لە ڕێڕەوى ڕەخنەى كوردیدا دەگرێت.
       لە دواى ئەم وتارەى (سیاپوش) وتارو لێكۆڵینەوەیەكى ڕەخنەیى ئەوتۆ لەسییەكانى سەدەى ڕابردوودا بڵاونەكراوەتەوە كە بەڕادەى ئەو گرنگ بن و ڕاستەوخۆ بچنە خانەى ڕەخنەى ئەدەبییەوە، ئەوەى كەلەو ساڵانەدا دێتە بەردەست كتێبێكى (عەلى كەمال باپیر)ە كە ساڵى 1939 بە ناوونیشانى (گولأ دەستەى شوعەراى هاو عەصرم) بڵاوى كردووەتەوە، ئەم بەرهەمەش دەچێتە خانەىمێژووى ئەدەبەوە نەك ڕەخنەى  ئەدەبییەوە چونكە بەكورتى باس لە ژیانى چەند شاعیرێكى كوردى هاوچەرخ دەكات‌و نموونەى شیعرەكانیان دەخاتە بەردەست، بەڵام لەگەلأ بڵاوبوونەوەى گۆڤارى (گەلاوێژ)دا زەمینەیەكى لەبار ڕەخسا بۆ وتارى ڕەخنەیى و كۆمەڵێ نووسەر لە بوارى پراكتیكیدا كۆمەڵێ وتارى ڕەخنەییان بڵاوكردووەتەوە، بێگومان ئەو وتارانەش لەئاستى جیاجیادا بوون و زۆر جار بۆخۆیان بوونەتەوە جێگاى ڕەخنە لێ گرتن، هەروەك لەو وتارەى (جەمیل بەندى ڕۆژ بەیانى)دا دەردەكەویت كە تیایدا ڕوو لە گۆڤارى گەلاوێژ دەكات‌و دەڵێ (( تكا دەكەم- لێت دەپاڕێمەوە- خۆت ئەم ئەركى ڕەخنە بازییە بگرە مل وە مەیدە بەكەس وردبینانە وشەو وتەكان واڵابێژ كە مەیدان بەوە مەدە كە هەندێ كەس لە توێى پەردەوە ئامانجى بێفەر بڵاو بكاتەوە یا وشەى بێ جێ بەكاربێنێ)).
       لە ساڵى (1941ز) بەرگى یەكەمى (شیعرو ئەدەییاتى كوردى) ڕەفیق حلمى كەوتە بەردەستى خوێنەران، ئەگەر چى ئەم بەرگەى زیاتر دەچێتە خانەى مێژووى ئەدەبەوە بەڵام لە هەندێ شویندا ڕاو بۆچوونى ڕەخنەیى دەربارەى شاعیرەكان خستووەتە بەردەست.
      لە پەنجاكانیشداو لەگەلأ بەرفراوان بوونى ئاسۆى بەردەمى ئەدەبى كوردی، ڕەخنەى ئەدەبیش بوارى چاكترى لەبەر دەمدا كردنەوە، لەساڵى (1952)دا بە بڵاو بوونەوەى (مێژووى ئەدەبى كوردى) عەلائەددین سوجادى خوێنەرى كورد  زیاتر ئاشناى شیعرو شاعیرانى نەتەوەكەمان بوون ‌و بوارى هەڵسەنگاندن و تێڕوانینى ڕەخنەیى زیاتر لەبەر دەمدا كردنەوە. 
      لەساڵى (1956)یشدا بەرگى دووەمى (شیعر ئەدەبیاتى كوردى)رەفیق حلمى، لەپالأ باسى ژیان ‌و شیعرى دەستەیەك لە شاعیرى كوردا، كۆمەڵێ ڕاو بۆچونى ڕەخنەیى وردى دەربارەیان خستووەتە ڕوو، وەك ئەم تێڕوانینەى كە دەربارەى (گوران)ى شاعیرەوە دەڵێ:(( گۆران شاعیرێكى (فەننان)و(واقعى)یە بێ ئەوەى لە رەغنەیى یاخود لە واتەكەى خۆمان بە گومان بین، ئەڵێین (گۆران) بە ڕاستى بوێژێكى واقعى‌و فەننانە، بوێژێكە كە مادەى شیعرەكانى لە كانگاى ژیان واتە ژیانى كۆمەڵایەتى كورد هەڵێنجاوە وە كردوویە بە (بوودەقە)ى ئەدەبا ئینجا لەم وێنە سیحراوى ‌و دلأ فریبەدا كە پێى ئەڵێن (شیعر) بۆى هێناوەتە دەرێ) لەسەرەتاى ساڵى (1958) یشداو بە دەركردنى گۆڤارى (شەفەق)لە كەركووك و بەو وتارە ڕەخنەییانەى كە تیایدا بڵاوكراوەتەوە، ڕەخنەى ئەدەبیی گەشەسەندنێكى دیارى بەخۆیەوە بینى، چونكە وتارە ڕەخنەییەكان ورد ترو زانستانەتر بوون‌و جێگاى بایەخپێدانى ئەدەب دۆستان بوون هەر بۆیەش دەبینین كە نووسەرانمان لەسەر لاپەڕەى ئەو گۆڤارە كەوتوونەتە ئالأ‌و گۆڕكردنى ڕاو بۆچوونى ڕەخنەیان دەربارەى هەندێ باسى ئەدەبى‌و دەربارەى شیعرى شاعیرانى ئەو سەردەمە، وەك وتارى (كامەران‌و دیارییەكە)ى مارف بەرزنجى ‌و (كوردو شیعر)ى هەسان ‌و (كوردو ئسلوبى شیعر)ى مارف خەزنەدار‌و (شیعرو نووسینى كوردى) رەفیق حلمى و وتارێكى ترى ڕەخنەیى مارف بەرزنجى بەناوونیشانى (كۆن‌و تازە لە شیعردا) كە تیایدا دەڵێ (( شاعیرو بوێژانى ئەم سەدەى بیستەمە كۆت‌و زنجیرى كۆنیان شكاندو قاڵبێكى تریان دروستكرد. وازیان لە قافیە هێنا، وەزنیان بە چەشنێكى كە هەڵسوڕاند، جاران وەزن لەسەر كەرتە شیعر دائەمەزرا، ئیمڕۆ لەسەر (تەفعیلە) دائەمەزرێ، گوێ نادرێتە كورتى ‌و درێژى كەرتەكانى شیعر بەڵام مۆسیقا ئەپارێزێ ئەویش بە لانەدان لە وەزن)).
       هەر لەساڵى (1958)داو دواى شۆڕشى چواردەى گەلاوێژ بوارى ئەوە لەبەردەم نووسەرانى كوردى كرایەوە كە لێكۆڵینەوەى ڕەخنەیى بڵاوبكەنەوە، وەك لێكۆڵینەوەكەى (حسێن عارف) كە بەناوى (محەمەد سدیق عارف) ‌و بەناوونیشانى (كامەران‌و هۆنراوەى نوێ)وە بڵاوكرایەوەو لێكۆڵینەوەیەكى (محەمەدى مەلاكەریم) دەربارەى (حاجى قادرى كۆیى)و لێكۆڵینەوەیەكى (كامیل حەسەن بصیر) بەزمانى عەرەبى‌و بە ناوونیشانى (كامران شاعر من كوردستان).
      هەر لەبوارى گەشەسەندنى ڕەخنەى كوردیدا نابێ ئەوەشمان لەیاد بچێت كە بەكردنەوەى بەشى كوردى لە ساڵى(1959-1960ز) لە كۆلیژى ئادابى زانكۆى بەغداو بوونى بابەتى ڕەخنە بە پڕۆگرامى خوێندنى ئەو بەشەداو وتنەوەى ئەو بابەتە بۆ ماوەیەك لەلایەن (گۆران)ى شاعیرەوە، ڕەخنە سیماو شەقڵێكى گەشترو زانستانەترى وەرگرت.
       لە ناوەڕاستى شەستەكانیشدا بە ئامادەكردنى كۆمەڵێ نامەى ئەكادیمى لەلایەن ئەو خوێندكارانەى كە لەدەرەوەى عیراق بڕوانامەى دكتۆرایان لە ئەدەبى كوردیدا بە دەست هێنا بوو ڕەخنەى ئەدەبى هەنگاوێكى نوێى بەرەوپێش چوونى بۆ ڕەخسا، وەك (ڕیالیزم لە ئەدەبى كوردیدا) (د.عیزەدین مستەفا رەسول)و( كورتەى مێژووى هاوچەرخى ئەدەبیاتى كوردى) (د. مارف خەزنەدار) و (حاجى قادرى كۆیى- ژیان‌و بەرهەمى) (د.ئیحسان فوئاد).
       لە ساڵى (1970)شداو لەگەلأ سەرهەڵدانى بزووتنەوەى (ڕوانگە)دا ئاسۆیەكى نوێ لەبەردەم چالاكى‌و جموجۆڵى ڕەخنەییدا كرایەوەو لەپالأ بەرهەمى بڵاوكراوەى نووسەرانى سەربەو بزووتنەوەیەدا كۆمەڵێ وتارى ڕەخنەییش دەربارەى بزووتنەوەكە خۆى‌و دەربارەى بەرهەمە ئەدەبییەكان بڵاوكرانەوە، بەم پێیە خودى بزووتنەوەى ڕوانگە بوارێكى نوێ‌و فراوانى لەبەردەم ڕەخنەشدا كردەوە، هەر بۆیە (شێركۆ بێكەس) لەو كاتەدا وتوویەتى:(( هەموو بەرهەمێكى ئەدەبى پێویستە دوو پێوانەى بۆ بكرێت پێوانەیەكى سیاسى‌و پێوانەیەكى هونەرى ئەم دوو پێوانەیە دوولاى یەك مەسەلە پێكدەهێنن كە ئەویش ڕەخنە گرتنى ئەدەبییە بۆیە بەیەكەوە گرێدراون و یەك كار ئەكاتە سەر ئەوى تر)).
       لەدواى ساڵى (1975)یش ئەگەرچى تا ڕادەیەك ئەدەب‌و ڕەخنەى كوردیش وەك شۆڕشەكەى تووشى جۆرە نوشستییەك بوو بەڵام خۆڕاگرى و چۆك دانەدانى ئەدیبان‌و نووسەرانى كورد نەك هەر بووە هۆى ئەوەى كە بەرهەمى ئەدەبیمان بەردەوام بێت ‌و بە زیندوویى بمێنێتەوە بەڵكو خولیاى داهێنان‌و هەنگاو نان بەرەو پێش چوون بووبوو سیماى دیارى ساڵانى هەشتاى ئەدەبى كوردیمان، دیارە ڕەخنەش لەو خولیایە بێ بەش نەبووەو كەم تا زۆر نووسەرانمان لە پێناو گەشەدان بە ئەدەبەكەمان تێڕوانینى ڕەخنەیى خۆیان بڵاو كردووەتەوە، وەك ئەو بۆ چوونەى كە نووسەرەكەى دەربارەى ئەدەبى ئەو ساڵانە دەڵێ : (( هونەرو ئەدەبیش چەكێكى كاریگەرن لە چەكەكانى خەباتى میللەت بۆ ئازادى‌و بەختەوەرى و بە هیچ چەشنێك لە جۆرەكانى دیكەى خەباتى سیاسى جیا ناكرێتەوە بەتایبەتى لە قۆناغێكدا وەك قۆناغى ئەمڕۆى بزووتنەوەى نیشتیمانیمان)).