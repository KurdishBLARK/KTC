

نموونەى شیعرى

بابا تاهیرى هەمەدانى

(937– 1010)ز
    
    بابا تاهیرى هەمەدانى، ناوى تاهیرە، (بابا) یان پێ وتووە چونكە یەكێ بووە لە پیاوە چاكەكانى (ئەهلى هەق)ى ئاینى یارسان.
ساڵى لە دایكبوونى بابا تاهیر ئاشكرا نییە، لە زۆر سەرچاوە باسی كراوە، بەڵام بە پێى سەرچاوە باوەڕ پێكراوەكان لە ماوەى نێوان نیوەى یەكەمى سەدەى دەیەم و سەرەتاى سەدەى یازدەمى زاینى ژیاوە، لە دایك بوون و كۆچى دوایى بە ساڵانى (937ز – 1010ز) دیارى كراوە.
شیعرەكانى بابا تاهیر بە شێوەزارى (لوڕ)ى نووسراوە، كە یەكێكە لەو شێوەزارانەى كە بەشێك لە ئەدەبیاتى كوردى پێنووسراوە، زۆربەى شیعرەكانى بابا تاهیر (دوو بەیتە) كە بریتییە لە چوار نیوەدێڕ، قافیەى نیوەدێڕى (یەكەم و دووەم و چوارەم) وەكو یەكە، بەڵام قافیەى نیوە دێرى سێیەم جیاوازە، جگە لە شیعرى (دوو بەیتى) نزیكەى (5) پێنج (غەزەل)یشى هەیە.
بابا تاهیر لە شیعرەكانیدا فەلسەفەیەكى قوولأ و واتایەكى بەرزو جوان دەدرەوشێتەوە.
نموونە لە دوو بەیتەكانى بابا تاهیر:
مەگەر شێر و پڵنگى ئـەى دلأ ئـەى دلأ
بەموو دایم بە جەنگى ئەى دلأ ئەى دلأ
ئەگەر دەستوم ڕەسەد خونت وەرێـژوم
بوینم تا چ ڕەنگى ئـەى دلأ ئـەى دلأ

وشە : واتا
موو : من                    
بەموو: لەگەلأ من
دەستوم ڕەسەد: بكەویە بەر دەستم
بوینم: ببینم
خونت وەڕێژوم: خوێنت دەرێژم
(دیارە تۆ وەكو شێر و پڵنگى ئەى دلأ، هەمیشە لەگەلأ من لە جەنگ داى، ئەگەر بكەویە بەر دەستم خوێنت دەرێژم، بۆ ئەوەى ببینم ڕەنگت چۆنە).


مەولەوى
(1806 – 1882)ز

    ناوى (عەبدول رەحیمى)ە، كوڕى سەعیدە، لە هۆزى (تاوەگۆزەییە)، لە ساڵى (1806ز) لە خاكى جوانڕۆ لە دێى (تاوەگۆز) لە دایكبووە، لە ساڵى (1882ز) لە گوندى (سەرشاتە) كۆچى دوایى كردووە. مەولەوى مەلایەكى یەكجار شارەزا بووە، بە تایبەتى لە عەقیدە دەستێكى باڵاى هەبووە، لەسەرەتا نازناوى (مەعدومى) ئینجا (مەولەوى) كردۆتە نازناوى خۆى.
لە ڕووى ناوەرۆكەوە سروشتى كوردستان، كاریگەرى تەواوى لەسەر شیعرەكانى مەولەوى هەیە، كە شیعرى بۆ هەر چوار وەرزى سالأ و كوێستانەكانى جافایەتى گوتووە، لەگەلأ شیعرى دڵدارى و ئاینى و لاواندنەوە و..... هتد.
دیارە كە سەرجەم شیعرەكانى بە شێوەزارى (هەورامى) نوسیوە.
مەولەوى جگە لە دیوانەكەى، چەند بەرهەمێكى ترى هەیە، بەتایبەتى لەسەر (عیلمى كەلام) كە دەستێكى باڵاى لەو زانستە هەبووە وەك: (الفچیلە، العقیدە المرچیە، الفوائح) و هەروەها نامیلكەیەكى بە زمانى فارسى هەیە، كە باسى ئوسولى تەریقەتى نەقشبەندى دەكات.

نموونەیەك لە شیعرى مەولەوى
ئەم پارچە شیعرە كە دەربارەى سروشتە، تیایدا وەسفى سەرچاوەى (زەلم) دەكات:
1) وەهاران سەیرەن، سـەوزەى دیــــــاران
   نـم كەوت نە دیدەش، چون شەو بێداران

2) پــــەى دڵەى مانیاى دەروون مەلالان
    ســــــایە بەستەوە خەیمەى گوڵاڵان

3) بــــۆى یەخەى سەحەر پەى دەماخ دلأ
    مانـۆ وەنـەسـیم جـێب جـەمـین گــــولأ

4) چــون دێـوانـەى شــۆر ئازیز نەسەردا
   شـــە تاو سەرهۆرگرت وەدەشت و دەردا


5) تــوولانى چون هیجر خاتــر پرداران
   ڕەوان وێنەى وەصــلأ گەردن بێ گەردان

6) هاى جەشنۆى وەش رۆح ئەفزاى كاوان 
    ئـاى جەشاخەى تاف ساف ســـــەرداران
دوو دێری یەكەم بۆ لەبەر كردنە
لێكدانەوەى شیعرەكە:
1- واتە: بەهارە وەختى تەماشایە، سەوزە گیاى دەشت و كێوەكان ئاونگ نیشتووەتە سەر چاویان، وەك پیاوانى خوا كە شەو ناخەون، بیر لە خوا دەكەنەوەو فرمێسك لە چاویانا دەدرەوشێتەوە.
2- (مانیا) واتە (ماندوو) واتە: خێوەتى گوڵاڵەكان سێبەریان بۆ دڵى ماندووى پڕ لە خەفەتەكان كردووە. 
3- (مانۆ) واتە (ئەشوبهێ)، (جێب) واتە (سینگ و بەرۆك): بۆنى بەرە بەیان لە هەواى سینگ و بەرۆكى نازداران دەچێت، لە خۆش كردنى دەماخى دڵدا.
4- (شۆڕ) واتە (عەشق): ماناى ئەم دێرە لەگەلأ دێرەكانى دواى خۆى لێك دەدرێتەوە.
5- (توولانى) واتە (درێژ): لافاوى بەهار سەرى خۆى هەڵگرتووە رێگاى دەشت و دەرى گرتووە، وەك دڵدارێك كە عەشقى یار لە دڵى عاشقى دەردەداران، ساف و مەنگە وەك گەیشتن بە یارى گەردن بێ گەرد.
6- (وەش) واتە (خۆش)، (شاخە) واتە (هارە): ماناى ئەم دێرەش لەگەلأ دێرى دواى خۆى لێك دەدرێتەوە.


پرتەوى هەكارى
 (1756– 1825)ز
      ناوى مستەفا بەگى كوڕى عەبدوڵڵا بەگى كوڕى محەمەد كوڕى ئێزدین شێرە، بە بنەماڵە لە میرانى ناوچەى هەكارییە.
نازناوى (پرتەوى هەكارى) یان (شاپرتەوى هەكارى) بۆ خۆى داناوە، لە ساڵى (1756)ز، لە ناوچەى هەكارى لە دایكبووە، لەگەلأ ئەوەى زانیارى تەواوى لە ژیانى نەماوەتەوە، بەڵام وەك دەركەوتووە لە ساڵى (1825)ز كۆچى دوایى كردووە.
       ناوچەى هەكارى وەك ناوەندێكى ڕۆشنبیرى دەوڵەمەند كاریگەرى هەبووە، بۆ خەمڵاندنى چێژو خەیاڵى پرتەو، چونكە ناوچەى هەكارى شوێنى لەدایكبوون و ژیانى هەندێ لە زاناو شاعیرە هەڵكەوتووەكانى وەك (عەلى تەرەماخى و عەلى حەریرى و فەقێى تەیران و مەلایى باتەیى و ئەحمەدى خانى) و گەلێكى تر بوون، هەر بۆیە بەناوەندێكى گەورەى خوێندەوارى و ڕۆشنبیرى لە كوردستانى باكووردا دەركردووە.
       لە ڕووى رووخسارەوە، وەكو هەموو شاعیرە كلاسیكەكانى ترى ئەدەبى كوردى، شیعرەكانى لە (غەزەل و قەسیدە) پێكهاتووە، جگە لەمانە كۆمەلێك چوارین و پێنجین و موستەزادى هەیە.
       لە ڕووى ناوەرۆكەوە، موناجات و ستایشى پێغەمبەر و دڵدارى و وەسفى خۆشەویست و سروشت، هەموو لایەنێكى شیعرەكانى گرتۆتەوە.
شیعرەكانى بە زارى كرمانجى سەروو نوسراوە، كە یەكێكە لەو زارانەى بەشێكى زۆرى ئەدەبیاتى كوردى پێنووسراوە لە كۆن و ئێستادا.

نموونەیەكى شیعرى (پرتەوى هەكارى) لە هونەرى موستەزاد

ئیرۆكە م تالیع سەحەرێ دلبەرى سەلما
                                     مەشیا ب خرامان
مەستانە وەش، كە چ كولەه و قامەتى ڕەعنا
                                     شەنگا شەبى ڕیحان
ئەڤ شیوەو ئەڤ عیشوەو ئەڤ ناز و نەزاكەت
                                     ئەسلن م نەدى بوون
یا رەب ژ هەمى دەردە و بەڵا و ئافاتى دنیا
                                     حافز كو ب یـەزدان
						(هەمووى بۆ لەبەركردنە)
لێكدانەوەى شیعرەكە:
1- ئیرۆكە: ئەمرۆكە، م: من، تالیع: بەخت، مەشیا: رۆیشت، واتە (ئەمرۆ بەیانى زوو، بەختم وا دەرچوو، كە دولبەرى سەلما رۆیشت بە خەرامان).
2- وەش: رۆیشت، كە: كو، كو لەه: بەرز و قیتو قۆز، واتە (ڕۆیشتنێكى بە لەنجەولارو (سەرخۆشانە) و بەرزو قیت، بەژن و باڵاى وەكو شەنگەبى ناسك لە شێوەى رێحان).
3- ئەڤ: ئەم، واتە(ئەم شێوە رۆیشتنەو ئەم عیشوەتەو ئەم نازە و نەزاكەتە هەرگیز هاوتاى نییە، من نەم دیوە.
4- خوایە لە هەموو دەرد و بەڵاو ئافاتى دونیا بیپارێزى، لەبەر خاترى ناوى خۆت (یەزدان).

حەمدى
(1878 – 1936)ز
      ناوى ئەحمەدە كورى فەتاح بەگى حاجى ئیبراهیم بەگى مەحمود بەگى ساحێبقرانە، لە ساڵى 1878ز لە شارى سلێمانى لەدایكبووە، لە شەوى (12)ى تشرینى دووەمى ساڵى (1936)ز كۆچى دوایى كردووە لە گردى سەیوان لە شارى سلێمانى نێژراوە.
        شیعرەكانى حەمدى بەزارى كرمانجى خواروو نووسراوە وەك هەر شاعیرێكى كلاسیكى كوردى، كێشى عەرووزى عەرەبى، یەك سەرواى بەكارهێناوە، بنیاتى شیعرەكانى جگە لە قەسیدەو غەزەل، گەلێ تەرجیع بەندە و تەركیب بەند و چوارینى هەیە.
    لە ڕووى ناوەرۆكەوە شیعرى (نیشتمانپەروەرى و ئاینى و دڵدارى و وەسفى سروشتى كوردستان)ى هەیە. حەمدى خاوەن بیرو باوەرێكى كوردانەى بەرزبووە، هەر بۆیە شیعرەكانى ڕاستگۆیانە لە دڵ و دەرونێكى پاكەوە هەڵقوڵاوە.


نموونەیەك لە شیعرى حەمدى كە لە ساڵى 1927 وتویەتى:

كوردستان
ئەى وەگهن ڕۆم و عەجەم موشتاقى كوردستانتە
                              ئیفتخارى میللەتى كورد شەوكەتى عینوانتــە
بەستە سەربەرزى ئێواران، سبەینان مانگ و ڕۆژ
                              وەك نیشانى ئیفتخارى سنگ و نەجمەى شانتە
بەرق ئەدا و ئەرژێ وەكو ئەمواجى گەوهەر چەشمەكان
                              ئـاوە یـا رۆحـى ڕەوانى چەشــمەى حەیـوانتـە
ئاوە یا نوورە لە عەكسى خۆر كە ئەبریسكێتەوە
                              ئەهلى حیكمەت وا ئەزانێ دوڕەكانى (كان) تە
گوڵگوڵى سوور و سپى خاڵخاڵى خاكى ڕەش ئەڵێ
                              بۆ درەیى و روخسار و سورمەى رشتنى چاوانتە
عاشقى ڕەنگى خەزانى تۆیە بۆیە دێ بەهار
                              فەسڵى هاوین گەرمە مەیلى بەفرەكەى زستانتە
					                  (دوو دێر بۆ لەبەركردنە)
(كان) واتە مەنجەم، ئەو شوێنەى كانزاى لێ دەردێت. 
