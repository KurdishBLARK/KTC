

چیڕۆكى كوردى لە جەنگى دووەمى جیهانییەوە
      چیڕۆكى هونەرى وەك بابەتێكى ئەدەبى تازەى بێگانە هاتە ناو ئەدەبى كوردى یەوە، لە بنەڕەتدا هونەرێكى ئەوڕوپییە پێویستى ژیان واى كردووەو وەكو ڕوخسارێكى هونەرى لەناو هەموو نەتەوەكانى جیهاندا بڵاوببێتەوەلە كۆمەڵگاى كوردیش وەزعى لەبارى تایبەتى خۆى بۆ هەڵكەوت ئینجا سەرى هەڵداو پێگەیشت، ئاشكراشە هەموو داهێنانێكى نوێ سادەو ساكار دەست پێدەكات ئینجا قۆناغ لە دواى قۆناغ گەشەدەكات و پێشدەكەوێت، دەبێت ئەو ڕاستییەش بزانین كە بێ ئەو سەرەتایە ئەوەى ئێستاهەیە نەدەبوو دواى ئەوەى لەقۆناغەكانى پێشووى خوێندن باسى سەرەتاو سەرهەڵدان‌و دەركەوتنى چیرۆكى هونەرى كوردیمان كرد ئەوا لەجەنگى دووەمى جیهانییەوە چیرۆكى هونەرى كوردى بە پێى چەند قۆناغێكى مێژوویی دابەش دەكەین بەم شێوەیەى خوارەوە.
1- چیرۆكى هونەرى كوردى لەساڵى 1939 تا ساڵى 1958
2- چیرۆكى هونەرى كوردى لەساڵى 1958 تا ساڵى 1970
3- چیرۆكى هونەرى كوردى لەساڵى1970 تا ساڵى 1991 








1- چیڕۆكى هونەرى كوردى لەساڵى( 1939 – 1958)ز
       دەتوانین ئەم قۆناغە ناو بنێین بە قۆناغى گەشەسەندنى چیرۆكى هونەرى كوردى، چونكە لەم قۆناغەدا هونەرى نووسینى چیرۆكى كورت نەش‌ونماى كرد كە لێرەدا دەرچوونى چەند گۆڤارو ڕۆژنامەیەك ڕۆڵێكى بەرچاویان هەبوو لە گەشەسەندنى وەكو گۆڤارەكانى گەلاوێژ، دەنگى گێتى تازە لە بەغدا هاوارو ڕۆژا نوو لە شام "شەفەق" لە كەركوك، ڕۆژنامەى "ژین" و "ژیان" لە سلێمانى لێرەدا باسى چیرۆكى كوردى دەكەین لە گۆڤارى گەلاوێژ و گۆڤارى هاوار....
چیرۆكى كوردى لە گۆڤارى گەلاوێژ(1939-1949)ز
       یەكێك لەو هونەرە ئەدەبییانەى گۆڤارى گەلاوێژ لە (1939- تا 1949) ڕۆلێكى ئاشكراو دیارى لە جێگیر بوون و ڕەگ داكوتانیدا هەبووە چیرۆكى هونەرى كوردییە. (گەلاوێژ) هەرلە یەكەم ژمارەیەوە گۆشەیەكى تایبەتى بۆ چیڕۆك  داناوە ناوى (چیرۆكى ئەم مانگە)ى لێناوە كە لەسەرجەم ژمارەكانى ئەم گۆشەیە دەبینرێت تا دواژمارەى كە ژمارە (116)یە چونكە بەبەشێكى سەرەكى ئەدەبى نوێیان زانیوە، هەر لەم گۆڤارەدا ئاوڕ دانەوە لە چیرۆكى وەرگێڕاو كارێكى زۆر بەجێ بووە بۆ چاوكردنەوەى لاوەكانى ئەوساش بە كەڵك بووە بەتایبەتى چیرۆكە وەرگێڕاوەكان هى ئەو نووسەرانە بوون كە ناوبانگیان هەبووە لە جیهاندا.... سەرنجى خوێنەرو نووسەرانى كوردیان ڕادەكێشا بۆئەم ناوانە (بەلزاك، مەكسیم گۆركى، چیخۆف، مۆپاسان، ئەندرسن، تۆلستۆى، جبران خلیل جبران، توفیق حكیم...هتد) چیرۆكەكانیش زیاتر لە زمانى ئینگلیزى وەردەگێڕدران هەندێكیشیان لە زمانى عەرەبییەوە.
        بابەتێكى دیارى ناوەرۆكى چیرۆكەكانى ئەم قۆناغە ناكۆكى‌و ململانێى نێوان دووچینى سەرەكى كۆمەلأ بوون، دەرەبەگ‌و ئاغاكان لەلایەك‌و جوتیارو ڕەش‌و ڕووتى كوردستان لەلایەكى ترەوە كە وێنەى ژیانى پڕ مەینەتى ئەو ڕۆژانەى شەڕى دووەمى جیهانى بوون، هەر لە پاى ئەو بابەتەدا ڕەخنە گرتن لە نەریت‌و خووڕەوشتى دوواكەوتووى كۆمەڵایەتى بووە بابەتێكى ترى چیڕۆك  لەو ماوەیەدا. لە چیرۆكەكانى (گەلاوێژ) ئەوەش دەبینرێت كە نووسەرەكان بەتەواوى لایەنگیرى جوتیارن هەروەها لە بەشێك لە چیرۆكەكانى (گەلاوێژ) ئافرەت كراوە بە پاڵەوانى چیرۆك، پەنجە بۆ ئەو نیوەى كۆمەڵە درێژكراوە، باسى هەندێك دەردەكانى چەوساندنەوەى ئافرەت كراوە وەك شیربایى، كچ فرۆشتن، مەبەستى نووسەرەكانیان ڕەخنە گرتن بووە لە دواكەوتوویی كۆمەڵگەو لەوانەى دەبنە هۆى ئەم دواكەوتنە.
      هەر ئەم چەشنە بایەخدانەى چیرۆكنووسانى كورد بەو كێشەو دیاردە كۆمەڵایەتییانە بووە هۆى ئەوەى كە ڕاستەوخۆ چیرۆكى كوردى بەرەو ڕێبازى ڕیالیزمى هەنگاو بنێت، دیارترین چیڕۆك  نووسەكانى گەلاوێژ، (شاكر فەتاح، عەلائەدین سجادى، برایم ئەحمەد)بوون.








   تەكنیك و زمانى داڕشتنى چیڕۆكەكان:
      ئەگەر چى چیڕۆكەكانى سەرەتا چ لە ڕووى زمانەوە بێت كە لە ڕووى تەكنیكییەوە پێشكەوتنى ئەو تۆیان پێوەدیار نییە واتا زمانى نووسینى چیڕۆكەكان كوردى پەتى نییە وەكو زمانى نووسینى ئەو سەردەمە، پڕیەتى لە وشەى عەرەبى و فارسى هەروەها لە ڕووى تەكنیكییەوە بەگشتى شێوازى چیڕۆكەكان گێڕانەوەى ئاساییەو هیچ كاریگەرییەكى هونەرى نوێى چیڕۆكى پێوەنییە، زیاتر شێوەى ڕاپۆرت نووسینیان پێوەدیارە یاخود گەلێ چیڕۆكنووس تەقەڵایان داوە باسێكى فۆلكلۆرى یا ئەفسانەیی بێنن بەرگى چیڕۆكێكى هونەرى بەبەردا بكەن.
       لەم قۆناغەدا زمانى چیڕۆكەكان بەرەو كوردى پەتى سفت وڕەوان دەڕوات پاك دەبێتەوە لە وشەى بێگانە لە جێگایان وشەى كوردى ڕەسەن یان وشەى گونجاو بەكارهێنراوە. هەروەها شێوەى هونەرى نوێ و تازەتر بەكارهاتووە، واتا دەتوانین بڵێین چیڕۆكەكانى گەڵاوێژ لەڕووى تەكنیكى هونەرییەوە لەچاو پلەى پێش خۆیان بەرەو پیش چوون سیماى هونەرى نوێیان پێوەدیارە، ڕستەو وەسفەكان بەسۆزو كاریگەرن و زنجیرەى باسەكان هەر لەسەرەتاوە تا ئەنجام باش بەیەكەوە بەندن و خوێنەر ڕادەكێشن بۆ چێژ لێوەرگرتنیان.






    چیڕۆكى كوردى لە گۆڤارى هاوار  ( 1941 – 1943)ز
        گۆڤارى (هاوار)  لە ساڵى (1932ز) كە لە شام دەردەچوو لەم قۆناغەدا واتە لە ساڵانى(1941 تا 1943) بایەخى زۆرى داوە بە بڵاوكردنەوەى چیڕۆك لە نرخ و بەهاى ئەم هونەرە تازەیە باش تێگەیشتووە.
        لەسەر لاپەڕەكانى ئەم گۆڤارەشدا چەند چیڕۆكنووسى بە تواناو بەهرەمەند هەڵكەوتن كە دیارترینیان (جەلادەت بەدرخان و كامەران بەدرخان، قەدرى جان، ئوسمان سەبرى ، نورەدین زازا.... هتد) بوون چیڕۆكەكانى گۆڤارى هاوار بە شێوەى كرمانجى ژوورو بەشى بۆتانى نووسراون، هەندێكیان بە چیڕۆكى هونەرى دادەنرێن چونكە پلەى هونەریان بەرزە هەندێكى تریشیان سیماى حەكایەتى فۆلكلۆرى كوردییان پێوەدیارە هەندێكى تریشیان لەسەر زمانى گیانداران نووسراون...
      لە ڕووى ناوەرۆكەوە زیاتر هەوڵیان داوە مەسەلەى نەتەوایەتى‌و خەباتى چینایەتى بخەنە ڕوو ڕەخنە لە ناهەموارى ناو كۆمەڵگا بگرن هەروەها دەردى هەژارى‌و نەخوێندەوارى بخەنە ڕوو ئەم گۆڤارەش بایەخى داوە بە چیڕۆكى وەرگێڕاو بەتایبەتى لە زمانى فەڕەنسى و عەرەبییەوە دەكرانە كوردى هەندێك جاریش هەر چیڕۆكە كوردییەكان لە هەمان ژمارەدا كراون بەفەرەنسى كە ئەمەش ئەزموونێكى تازە بووە لە ئەدەبى كوردیدا.
       لەڕووى تەكنیكیشەوە بەشى هەرە زۆرى چیڕۆكە نووسراو و بڵاوكراوەكان لە ئاستێكى هونەرى پێشكەوتوودان و تەواو وتۆكمەن چونكە چیڕۆكنووسەكان زمانى فەڕەنسى و ئەڵمانى و ئینگلیزییان زانیوە.



چیڕۆكى كوردى لە گۆڤارى شەفەق (1958)
       لە سەرەتاى ساڵى 1958 لە شارى كەركووك گۆڤارى ((شەفەق)) دەرچوو كە رۆلێكى بەرچاوى هەبوو لە پێشخستنى چیڕۆكى هونەرى كوردى بۆ نموونە:-
گرەوێكى رێكخست بۆ باشترین (3) سێ چیڕۆكى كوردى بۆ ئەم مەبەستەش سێ خەڵاتى تەرخان كرد كە لە ئەنجامدا چیڕۆكى (چاى شیرین)ى (حسین عارف) پاداشتى یەكەمى وەرگرت كە بەناوى خواستراوى (محمد صدیق عارف) بڵاوكرایەوە، چیڕۆكى (چەندم لێ ئەستێنى)ى (مستەفا صالح كەریم) پاداشتى دووەمى پێدرا، چیڕۆكى (شەوێكى درێژ)ى (محەمەد ساڵح دیلان)ى شاعیریش پاداشتى سێیەمى پێدرا.
        لەم ماوەیەدا چەند چیڕۆك نووسێك بۆ یەكەم جار دەستیان دایە بڵاوكردنەوەى چیڕۆكى كورت كە لە قۆناغەكانى دواتریش هەر ناویان دەدرەوشێتەوە وەكو (حسێن عارف - محەمەد مەولود (مەم) - شێخ مارف بەرزنجى - جەمال بابان - محەرەم محەمەد ئەمین - كاكەمەم بۆتانى - حەسەنى قزڵچى ... هتد).
        لەم قۆناغەدا چەند چیڕۆكنوسێك چیڕۆكى مام ناوەندى بۆ یەكەمین جار بڵاودەكەنەوەو جێگیرى دەكەن لەوانە (جەمال بابان) بە چیڕۆكى (خانزاد)و (پەڵە هەورێكى چڵكن)، (جەمال نەبەز)یش بە چیڕۆكى (لالۆ كەریم)و (محمد صالح سعید)یش بە چیڕۆكى (كاروانى)... كە ئەم چیڕۆكانە ماوەى ڕووداوەكانیان زیاترە لە هى چیڕۆكى كورت‌و ژمارەى كەسەكانیشیان زیاترە لە هى چیڕۆكى كورت بەڵام ناگەنە چیڕۆكى درێژ واتا (ڕۆمان).
دەبێت ئەوەش بزانین كە پێشتر دوو چیڕۆكى مامناوەندى نوسراونەتەوە بەڵام لەبەر ئەوەى لەكاتى خۆیدا بە كتێب بڵاو نەكراونەتەوە بۆیە نەیانتوانیوە ئەم چیڕۆكە لە كاتى خۆیدا جێگیر بكەن كە چیڕۆكەكانیش (لەخەوما)ى (جەمیل صائیب)و (مەسەلەى ویژدان)ى (ئەحمەد موختار جاف)بوون كە یەكەمیان لە ساڵى (1925) نوسراوەتەوەو لە ساڵى (1975)چاپ كراوە، دووەمیشیان لە ساڵى (1929)نوسراوەتەوە و ساڵى (1970)چاپكراوە.

2- چیڕۆكى هونەری كوردى لە ساڵى (1958- 1970) ز
        لەم قۆناغەدا بەدوواوە بەهۆى ئاڵۆزبوونى بارى سیاسى وڵات وبەرپابوونى شۆڕشى نەتەوەیى ئەیلوول لە ساڵى 1961 دژى رژێمى قاسم, ئەدەبى كوردى بەسەردەمێكى شەوزەنگ و تاریك تێپەڕى, چونكە بە ئاشكرا بەربەرەكانى چاپەمەنى كوردى دەكرا, ئەم بارودۆخەش كەبەسەر مێژووى نەتەوایەتیماندا هات پەردەى نائومێدى باڵى كێشا بەسەر ئەدەبى كوردیدا چەند ساڵانێكى خایاند, دیارە چیڕۆكى كوردیش كپى و سستى و دواكەوتنى بەخۆیەوە بینى, بەڵام ئەم بارودۆخە هەر وا نەمایەوە, لە ناوەڕاستى ساڵانى شەستدا چیرۆكى كوردى تا ڕادەیەك پشووى پیا هاتەوە, چەند گۆڤار و رۆژنامەیەكیش دەرچوون و زەمینەیەكى لەبارى بۆ رەخسا كە جارێكى دیكە پێش بكەوێتەوە و هەندێك لە چیرۆكنووسەكانى ئەم قۆناغە(مارف خەزنەدار, جەمال بابان, كاكە مەم بۆتانى, دكتۆر كاوس قەفتان, ئەحمەد محەمەد ئیسماعیل و هەندێكى تریش).


چیڕۆكەكانى ئەم سەردەمە دوو جۆرى سەرەكین: 

     - هەندێكیان زۆر سادەن‌و بابەتەكانیان دوور لە ڕوخسارى هونەرى خراونەتە بەرچاو، لە جوغزێكى نائومێدى دەخولانەوەو پێشكەوتنیان بەدەست نەهێناوە.
       - بەشێكى تریشیان گەشەو پێشكەوتنیان پێوە دیارە، چ لە ڕووى ناوەرۆك‌و ڕوواڵەتى هونەرى‌و ڕەوانى زمانەوە بێت چ لە ڕووى ئەوەى كە مۆركى كوردەوارییان پێوە دیار بێت، قارەمانەكانیان كەسانى ناو كۆمەڵى كوردەوارى بوون، ڕِووداوەكانیش ڕووداوى سەردەمەكە بوون، ناوەرۆكى چیڕۆك لەم قۆناغەدا بایەخى بە كێشەى سیاسیى ‌و كۆمەڵایەتى‌و چینایەتى سەردەمەكە داوە.
      لەم قۆناغە بەدواوە چیرۆكنووسەكان هەوڵیان داوەزۆر بە ئاشكرا باسى بابەتە سیاسیەكان بكەن لەبەر ئەوەى چیرۆكنووسەكان زۆربەیان لەگەڵ شۆڕشى كورد و سەر بەبزووتنەوەى نیشتمانى بوون چ بە بیرو باوەڕ بێت یان بەكردار, رۆژانەش بە چاوى خۆیان چەوساندنەوەو راوو رووت و زوڵمو ئەشكەنجەدانى گەلەكەیان دەدیت بەدەستى رژێمى داگیركەرى كوردستان, ئەمەش بووە هۆى ئەوەى كە نرخى هونەرى چیرۆكەكان بێتە خوارەوە لە داهێنان بكەوێت, زمانى چیڕۆكەكان سادە بن, شێوەو تەكنیكیان لاواز بێت. 
بە ئاشكراش مەبەست بدەن بە دەستەوە, هەندێك جاریش بارو دۆخى سیاسى پوختى و رەوانى پێشووى لاواز كردووە لە ڕووى داڕشتنداچیڕۆكەكانى بەرەو چڕكردنەوە بردووە تا رادەیەكیش رەمزییان بەكارهێناوە
3- چیڕۆكى هونەرى كوردى لە ساڵى (1970 - 1991)ز
       ساڵى 1970 بە قۆناغێكى نوێ دادەنرێت لە مێژووى گەلى عیراق بە گشتى‌و گەلى كورد بەتایبەتى لەبەر ئەوەى لەو ساڵەدا بۆ یەكەمین جار حكومەتى عیراق دانى بە مافە ڕەواكانى گەلى كورد نا، لە ڕێكەوتنامەى 11ى ئازارى 1970 كە لەگەلأ سەركردایەتى شۆڕشى گەلى كورد مۆرى كردبوو، ئەمەش بەماوەى گەشەسەندن‌و ئاڵوگۆڕ دادەنرێت لە هەموو ڕوویەكەوە دیارە ئەمەش زەمینەیەكى لەبارو ڕێگە خۆشكەر بوو بۆ ئەوەى چەندین دەزگاى ڕۆشەنبیرى كوردى بێتە كایەوە، هەروەها كۆمەڵێك ڕۆژنامەو گۆڤارى جۆراوجۆر بە زمانى كوردى دەربچن وەكو ڕۆژنامەكانى (هاوكارى- برایەتى- بیرى نوێ- ژین) هەروها گۆڤارى (بەیان‌و ڕۆژى كوردستان‌و رۆشنبیرى نوێ) كە هەموو ئەمانەش زەمینەیان بۆ بڵاوكردنەوەى كۆمەڵێك چیڕۆك  لەو گۆڤارو ڕۆژنامانەدا لەگەلأ چاپ كردنى چەندین كۆمەڵە چیرۆك.. كە دواتر بوون بە هۆى گەشەسەندنى زیاترى چیرۆكى كوردى چ لە ڕووى ڕووخسارەوە بێت یان لە ڕووى ناوەرۆك، خۆ دەرچوونى بەیانى (ڕوانگە) لە بەهارى ساڵى (1970) یەكێك بوو لەو هەوڵ و ڕێبازە نوێیانەى كەواى كرد ژمارەیەك چیرۆكنووس پەیدابن جگە لە سازدانى كۆڕى ئەدەبى‌و زاڵبوونى كەش‌و هەوایەكى باش بۆ گفت كردن لەسەر بارى ڕۆشنبیرى گشتى، ڕوانگە چیرۆكى كوردى لە سستى‌و جوینەوە ڕزگار كرد. قەوانە كۆنەكانى لە ئەدەب وردوخاش كرد زەمینەیەكى نوێى بۆ چیرۆكى كوردى ئامادە كرد، دیوارێكى لە نێوان چیرۆكى كۆن‌و نوێدا دروست كرد. بە تەكنیكى تازەو بەكارهێنانى دیالۆگ و مەنەلۆگ‌و چڕكردنەوەى گێڕانەوەو بەكارهێنانى تەوژمى هۆش ئاستى چیرۆكى كوردى بەرز كردەوە. لەسەرەتاى ساڵانى حەفتادا كۆمەڵێك چیرۆكنووسى قۆناغەكانى پێشوو بەردەوام بوون بەڵام بە بۆچوونى تازەو كەرەستەى تازەوە بەردەوام بوون، وەك چیرۆكنووسان (حسێن عارف ‌و محەمەد مەولود (مەم)و كاكە مەم بۆتانى‌و مستەفا ساڵح كەریم  و ئەحمەد محەمەد اسماعیل)..هەروەها چەند چیرۆكنووسى تازەش بۆ یەكەمین جار دەستیان بە نووسینى چیڕۆك  كرد كە دواتر ناوبانگیان پەیدا كردو بەردەوامن تاوەكو ئێستا وەكو (محەمەد موكرى و محەمەد فەریق حەسەن‌و رەئوف بێگەرد ‌و ئەنوەر محەمەد تاهیر‌و دكتۆر نافیع ئاكرەیى‌و شەعبان مزویرى و شێرزاد حەسەن...)
       لەم قۆناغەدا دوو ڕووداوى تر كاریگەرییان بەسەر ڕەوتى چیرۆكى كوردییەوە هەبوو كە ئەوانیش شكستى شۆڕشى مەزنى ئەیلوول بوو لە ناوەڕاستى ساڵانى حەفتادا، ڕێك لە ساڵى 1975 بە پیلانى دوژمنانى كورد. هەروەها هەڵگیرساندنى شەڕى 1980- 1988واتە شەڕى درێژ خایەنى هەشت ساڵەى نێوان عیراق‌و ئێران، بمانەوێ‌و نەمانەوێ ئەم ڕووداوانە كاریگەرییەكى زۆریان بەسەر چیرۆكى كوردى‌و ئەدەبى كوردى بەگشتى هەبوو، لەساڵى 1970 بەدواوە بەشێوەیەكى گشتى بابەتەكانى چیرۆكى كوردى گۆڕان هەرچەندە هەندێ لەو بابەتانەى پێشوو دووبارە دەبنەوە بەڵام لەپالأ كێشەى كرێكارو خاوەنكارى دەوڵەمەند، گیرو گرفتى شاریش بووە هەوێنى چیرۆك.. لەدوایى ساڵى 1975 جۆرە چیرۆكێك پەیدابوو كە دەتوانین ناوى بنێین چیرۆكى بەرگرى لە مافە ڕەواكانى گەلى كورد چونكە پاش شكستى 1975 بوون‌و مانەوەى كورد كەوتە مەترسى، تاوانى لەناو چوون و جینۆساید بە ئاشكرا بەرامبەر كورد پەیڕەو دەكرا كورد كەوتە بەرامبەر هێزێكى دڕندەى وەك بەعس كە خاوەن تازەترین چەك بوو، بۆیە چیرۆكنووسە كوردەكان ئەركێكى پیرۆزیان كەوتە سەرشان كە ئەویش داكۆكى كردن بوو لە نەتەوەى خۆیان‌و هاندانى خەڵك بوو بۆ بەرگرى كردن‌و هۆشیاركردنەوەى كورد لەڕووى بیرو باوەڕەوە.... چیرۆكەكانى كاكە مەم بۆتانى‌و محەمەد موكرى‌و محەمەد فەریق حەسەن‌و ڕەئووف بێگەرد‌و ڕەئووف حەسەن شاهیدى ئەمانەن، ئەمە لەڕووى ناوەرۆكەوە لە ڕووى ڕووخساریشەوە دەتوانین بڵێین:- 
(1) چیرۆكى كوردى لەم قۆناغەدا سوودى لە بەیت‌و لاوك ‌و داستانى كۆنى فۆلكلۆرى وەرگرتووە كەئەمەش ئاوڕدانەوەیەكى پیرۆز و سەرەتایەكى لەبار بوو بۆ چیرۆكنووسانمان كە ئاوڕ لە گەنجینەى (بەیت‌و لاوكى)كوردى بدەنەوە و بەكاریان بێنن بۆ خستنەڕوو و بەرجەستەكردنى هیوا و خەمەكانى مرۆڤى كوردى هاوچەرخ وەك لە چیرۆكى (لاوكى سوارەى محەمەد فەریق حەسەن) ‌و (بەیتى سمۆ)ى ڕەئووف بێگەرد‌و (هێڵەگ)ى عەبدوڵلا سەراج...
(2) هەروەها لە چیرۆكى كوردى (جەفەنگ)واتە ڕەمز بە شێوەیەكى فراوان‌و بەربڵاو بەكار هێنراوە كە شێوەیەكە لە شێوەكانى تەكنیك بۆ جوانكارى بەكاردێت، هەروەها بۆ داپۆشین ‌و شاردنەوەى ئەسڵى مەبەستى چیرۆكنووس بەتایبەتى لەو بارودۆخانە ڕێى دەربڕینى ڕاستەوخۆ لە نووسەران دەگیرێت بەهۆى بارودۆخى سیاسى توندو تیژى داگیركەران بۆ نموونە (ڕەوە بەراز) ڕەمزى داگیركەرە یان شەڕ خوازییە... (دار بەڕوو) ڕەمزى كوردو خۆڕاگرى كوردو ڕەگ داكوتانى ئەوە لە ناو خاكى كوردستان (ئەسپ) زۆر جار ڕەمزى شۆڕشە.
(3) چیرۆكى كوردى لەم قۆناغەدا سوودى لە هونەرى سینەما وەرگرتووە كە ئەمەش چەكێكى تازەى دایە دەست نووسەر، بووە هۆى شكاندنى قاڵبى خۆبەستنەوەى چیرۆكنووس لە كاتێكى دیاریكراو كە ئەمەش لە چیرۆكەكانى (حسێن عارف، شێرزاد حەسەن و محەمەد موكرى، ئەحلام مەنسوور، ئەنوەر محەمەد تاهیر، عەبدوڵلا سەراج) دەبینرێت.
(4) كاریگەرى ئەدەبى بێگانە واتە چیرۆكى گەلانى تر زۆر بەئاشكرا دیارە بەسەر چیرۆكەكانى ئەم قۆناغەدا بەتایبەتى چیرۆكەكانى ئەمریكاى لاتینى‌و ئەڵمانى‌و ڕووسى.. بەشێوەیەكى ئاشكرا لە نیوەى دووەمى ساڵانى حەفتاو هەشتادا ئەمەش شتێكى ئاساییە چونكە دەكرێت سوود لە ئەزموونى چیرۆكى گەلانى تر وەربگیرێت بۆ دەوڵەمەند كردن‌و بەرەو پێش بردنى ئەزموونى چیرۆكى خۆمان.
(5) لە ڕووى زمانەوە ناكرێت بڵێین كە زمان لاى هەموو چیرۆكنووسەكانى ئەم قۆناغە وەكو یەك یا بەیەك ئاست ناو بنرێت بگرە لاى چیرۆكنووسیش لە كۆمەڵە چیرۆكێكەوە وەكو ئەوەكەى تر نییە زمان لاى هەندێك چیرۆكنووس زۆر سادەو ساكارە درێژە پێدەرى زمانى نووسینى چیرۆكە لە قۆناغەكانى پێشوو تر لەگەلأ گۆڕانكارییەكى كەم بەڵام لاى هەندێك چیرۆكنووسى تر زمانى نووسینى چیرۆكەكان جیاواز ترو چڕوپڕ ترو تۆكمەتر بوو، بۆ نموونە چیرۆكنووس (شێرزاد حەسەن) بەئاشكرا خاوەن زمانێكى دەوڵەمەندى تایبەت بە خۆیەتى زمانى شیعر زاڵە بەسەر زمانى چیرۆكەكانى دا كە خوێنەر ڕادەكێشێت واى لێدەكەن چێژ لە خوێندنەوەى چیرۆكەكانى وەربگرن ئەمەش بە ئاشكرا لە هەردوو كۆمەڵە چیرۆكەكانى (تەنیایى) ‌و (گوڵى ڕەش) دیارە كە یەكەمیان لە ساڵى 1983ز دووەمیشیان لە ساڵى 1989 بڵاوكراونەتەوە...
زمان لاى (حسێن عارف)یش زمانێكى كوردى تۆكمەو بە پێزە بەتایبەتى لە كۆمەڵە چیرۆكەكانى (توێشووى سەفەرێكى سەخت) ‌و (گەلەگورگ) كە یەكەمیان لە ساڵى 1979دا بڵاو كرایەوەو دووەمیان لەساڵى 1983 بڵاو كراوەتەوە بەتایبەتى لە كۆمەڵە چیرۆكى (گەلە گورگ) زمان زۆر دەوڵەمەندترو شیرینترو سەرنج ڕاكێشترە لەچاو هەموو چیرۆكەكانى پێشووى. 


