
وتــــــار
پێناسەى وتار: هونەرێكى ئەدەبییە نووسەر بە شێوەیەكى كورت‌و وردو سەرنج ڕاكێش لایەنێكى ژیان باس دەكات و بیروڕاى خۆى دەربارەى دەخاتە ڕوو.
خاسیەتەكانى وتار:
1- كورتى، كە دەبێت وتار لە چەند پەڕەیەك تێپەڕ نەكات.
2- جوانكارى لە دەربڕیندا.
3- تەكنیك لە نووسیندا، كە هەر نووسەرێك ڕێگایەكى تایبەتى خۆى هەیە بۆ ڕوونكردنەوە و داڕشتنى بابەتەكەى بە زمانى رووناكبیرى سەردەم.
4- بابەتى وتار ڕەنگدانەوەى بیرو هەست و سۆزى خودى خاوەنەكەیەتى.
جۆرەكانى وتار:
     وتار وەك بەشەكانى ترى ئەدەب بابەتى هەمە چەشنە لەخۆ دەگرێت، لەوانە (وتارى سیاسى، وتارى ئایینى، وتارى ڕەخنەیى، وتارى مێژوویى، وتارى كۆمەڵایەتى........).
لە قۆناغەكانى پێشووى خوێندندا باس لە سەرەتاو سەرهەڵدانى وتارى كوردى كراوە، لێرەدا لە ڕێڕەوى گەشەسەندنى وتاردا باس لەچەند قۆناغێك دەكەین:
1- قۆناغى یەكەم- ساڵانى (1939- 1958)ز:
   بەڵگە نەویستە كە هەموو دەم گەشەسەندن‌و لاوازبوونى بەرهەمى ئەدەبى كوردیمان، پەیوەند بووە بەو بارودۆخە سیاسى‌و كۆمەڵایەتى‌و ئابوورییەى ئەو دەمەى بەرهەمەكەى تێدا هاتووەتە ئاراوە.
       لە عێراق لە كۆتایى سییەكاندا لە ساڵى (1939)دا گۆڤارى (گەلاوێژ)دەرچوو، كەبەدرێژایى (10)سالأ تا (1949) بەردەوامبوو. لەماوەى دەرچوونى ئەم گۆڤارەدا هەموو بەشەكانى ئەدەب بە تایبەتى وتار، گەشەسەندنێكى باشى بە خۆوە دیوە لە ڕوخسارو ناوەرۆكدا.
هەر لە ساڵانى دەرچوونى ئەم گۆڤارەدا تەوژمێكى ترى وتار دەبینین بەهۆى دامەزراندنى كۆمارى كوردستان لە مەهاباد (1946) كە لەو ماوە كورتەى تەمەنى ئەو كۆمارەدا ئەدەب بە گشتى هەنگاوى بەرەو پێش ناوە چەندان گۆڤارو ڕۆژنامەى هەمە چەشنە دەرچوون لەوانە (ڕۆژنامەى كوردستان 1946، هەڵاڵە 1946، گڕوگاڵى منداڵانى كورد 1946،......).
       پاشان لە ساڵانى چل‌و پەنجاكاندا لە عێراقدا پێش ڕوودانى شۆڕشى (تەمموزى 1958) چەندین ڕۆژنامەو گۆڤارى تر هاتنە ئاراوە كە بەهۆیانەوە وتار هەنگاوى بەرچاوى ناوە، لەوانە (رووناهى 1941، نزار 1948، هیوا 1957،.....) لە وتار نووسە دیارەكانى ئەم قۆناغە (برایم ئەحمەد، حوزنى موكریانى، عەبدولڕەحمانى زەبیحى، جەلادەت بەدرخان، عەلائەدین سوجادى، روقیەى قادرى، سوڵتان خانمى فەتاحى قازى،......).
  گرنگترین خاسییەتەكانى وتار لەم قۆناغەدا:
1- زمانى وتارەكان گەشەیان بەخۆیانەوە بینى چونكە زیاتر بەرەو كوردى پەتى دەبران(هەرچەندە هەندیك جار دەقاو دەق وشەى عەرەبى لە نووسیندا بەكارهێنراوە).
2- نیشانەكانى خاڵبەندى زیاتر بایەخى پێدراوە.
3- بەهۆى سەرهەڵدانى وتار نووسى ژنەوە كە هاندانى ئافرەتى كورد بۆ خوێندن و خوێندەوارى بابەتى سەرەكى ناوەڕۆكى وتارەكانیان بووە.
4- زۆر وتارى وەرگێڕدراو لەزمانەكانى دیكەوە دەكرانە كوردى ناوەڕۆكى وتارى كوردییان پێ دەوڵەمەندتر دەكرا.
       ئەم پارچەیەى خوارەوە نموونەى وتارێكى ئەدەبییە كە لە گۆڤارى (دەنگى گێتى تازە)دا بە خامەى (محەمەد ئەحمەد تەها - كامەران موكرى) لە ساڵى (1946) دا بڵاو كراوەتەوە بە ناوونیشانى (شەونمى بەرى بەیان).
شــەونـمى بـەرى بـەیــان
(( بەرى بەیان بوو، هێشتا جیهان پەردەى دەستى لانەدابوو، ڕووم كردە باخێك، ئەم هەموو گولأ‌و گوڵزارانە ئامادەبوون بۆ هاتنى بلبل دەست لە ملیان كات. دڵۆپى شەونم بریسكەى ئەهات، بە چەشنى فنجانى زیوى سەر ژێر پیاڵەى ئاڵتون، كاتێكم زانى بلبل بە ناڵینەوە دەركەوت، كەچاوى كەوت بە گولأ گەشاوە، ئەوەو قەترەى شەونمى زێڕینى لەسەر لێویەتى، تۆزێ دڵى هاتەوە جێى خۆى‌و دەستى كرد بە خوێندن‌و خەریك بوو دەم بەرێ دڵۆپێ لەو ئاورنگەى سەرلێوى گولأ بخواتەوە، خەوى لێكەوت...)).
(تەنها بۆ خوێندنەوەیە)
2- قۆناغى دووەم- ساڵانى (1958- 1970)ز:
     لەم ساڵانەدا زۆر گۆڕانكارى سیاسى و كۆمەڵایەتى و ئابوورى و رووناكبیرى روویاندا, كە كاریگەرییەكى قووڵیان لەسەر ئەدەبى كوردى دروستكرد.
لەدوواى شۆڕشى(14 ى تەمموزى 1958) چونكە رژێمێكى نوێ دامەزرا, یاساكانى رژێمى پێشوو گۆڕان, لەوانە بوارى ڕادەربڕین و چاپەمەنى فراوانتر و ئازادتر بوو, ئەمانە بوونە هۆى بەرەو پێش چوونى وتار لەم قۆناغەدا, بە تایبەتى بەهۆى ئەو گۆڤار و رۆژنامانەى كەبڵاو دەكرانەوە لەوانە (شەفەق1958, ڕاى گەل1959, بڵێسە1959, رۆژى نوێ1960......).
بەڵام لە سەرەتاى ساڵانى شەستدا بەهۆى هەڵگیرسانى شۆڕشى ئەیلوول و تێكچوونى بارودۆخى سیاسى كوردستان بابەتى وتار بەرەو لاوازى  وسستى رۆیشتووە.
لە ناوەڕاستى شەستەكان و دوواتر بەهۆى دەرچوونى چەند رۆژنامەو گۆڤارێك بوار بۆ گەشەسەندنى وتار ژیایەوە, لەوانە رۆژنامەى (برایى, برایەتى1967, گۆڤارى سلێمانى 1968) .
لە نووسەرە ناودارەكانى وتار لەم قۆناغەدا (دكتۆر عیزەدین مســتەفـــا, شێخ محمدى خاڵ, مارف بەرزنجى, مارف خەزنەدار, گۆران, رەمزى قەزاز, ئەبو زەید مستەفا سندى....) 
گرنگترین خاسیەتەكانى وتار لەم قۆناغەدا:
1-	زمانى وتار پوخت تر بوو لەڕووى وشەو زاراوە دەوڵەمەند تر بوون, بەتایبەتى كە زمانى نووسینى وتار بە دیالێكتى كرمانجى خواروو بوو موتوربە كراوە بە وشەو زاراوەى دیالێكتەكانى دیكە.
2-	هەوڵ دراوە رێنووسێكى راست و درووست پەیڕەو بكرێت شێوازى هونەرییەكەشى بەرز و پڕ لە جوانكارى بێت.
3-	لەڕووى ناوەڕۆكەوە بابەتى سیاسى بۆخۆى سەرەكیترین بابەتى وتار بووە, كە باسى بیرى ئازادیخوازى و پێشكەوتن خوازى كراوە. زیاتریش جەخت لەسەر بیروباوەڕى نەتەوەیى و مافەكانى كورد و یەكگرتنەوەى كوردستان كراوە.
4-	لەپاڵ گەشەسەندنى وتارى سیاسى, وتارى كۆمەڵایەتى و مێژوویى ئاسۆى فراوانتریان لەبەردەم كرایەوە بە تایبەتى باسى ئەو بابەتانە كراوە كە پەیوەندیان بە نەتەوەى كوردەوە هەبووە.
5-	لەم قۆناغەش زۆر وتار لە زمانەكانى بێگانەوە وەرگێڕدراون بۆ سەر زمانى كوردى لەهەموو بوارەكانى ئەدەبى و رووناكبیرى.
 نموونەى وتارێكى ئەم قۆناغە كە بە خامەى (ڕەمزى قەزاز) نووسراوە لە ساڵى (1967)و لە ژمارە (29)ى (برایى)دا بڵاوى كردووەتەوە و نووسیوویەتى:
((... ئەم گرانییە ئێستا بلاوبووەتەوە بە وڵاتا، گرانییەكى ڕاستەقینە و تەواو نییە، بەڵكو گرانییەكى دروستكراوە لەلایەن چەند جامبازێكى دلأ ڕەقى بێ بە زەییەوە، ئەمانە وەك زەروو وانە، هەمیشە خەریكى مژینى خوێنى چینى هەژار و كرێكارن، ئەمانە لەسەر لاشەى چینى هەژارو كرێكار بناغەى سامان‌و كۆشك‌و تەلاریان دادەنێن و ئەیبەن بە ئاسمانا، هەموو بیرو باوەڕ و ئامانجیان لە ژیانا پارە كۆكردنەوەو دەستكەوتى خۆیانە...)).
تەنها بۆ خوێندنەوەیە
3- قۆناغى سێیەم - ساڵانى (1970- 1991)ز:
       لە دواى دەرچوونى بەیانى (11ى ئازارى 1970)و تاڕادەیەك سەربەخۆیى كوردستان بۆ چەند ساڵانێكى كەم هەنگاوێكى ترى بەم بزووتنەوەى ئەدەبى داوەو گەلێك یانەو كۆمەڵە دەركەوتن كە هەر یەكێكیان بۆ گەیاندنى بیرى خۆیان چەند گۆڤارو ڕۆژنامەیان دەركرد كە ئەمە خۆى لەخۆیدا هەنگاوێكى تر وتارى بەرەو پێش برد. هەروەك ئەم بارودۆخە بووە هۆى ئەوەى بزووتنەوەیەكى ڕۆشنبیرى و هۆشیارى لەناو نووسەران ‌و جەماوەردا خۆڵقاند و گەلێك ڕۆژنامە و گۆڤارى ئەدەبى و زانستى و ڕووناكبیرى هاتنە مەیدانەوە لەوانە (زانیارى 1970)، نووسەرى كورد 1971، گۆڤارى كۆڕى زانیارى كورد 1973، گۆڤارى ڕۆژى كوردستان 1971....).
     بێگومان ئەم ڕووە گەشەى بەرەو پێش چوونى وتار تا ساڵى (1974)ى خایاند بەڵام ڕۆژانى هەڵگیرساندنەوەى شۆڕش لەساڵى (1974)داو نسكۆى شۆڕش لەساڵى (1975) داو چەند ساڵێكى دواى ئەو ڕووداوە بۆ خۆیان چەشنە ئاستەنگێكیان لەبەردەم ئەدەبى كوردى بەگشتى‌و هونەرى وتاردا دروستكرد، بەتایبەتى كاتێ ڕاگەیاندنى كوردى لەو چەند ساڵەدا ئەو ڕووە گەشەى پێشووى نەماو كەوتە ژێر فشارەوە.
       لەگەلأ هەموو ئەمانەشدا نووسەرانى كورد لە شارەكاندا، لەوچەند ژمارە كەمەى ئەو گۆڤارو ڕۆژنامانەى كە لەو سەردەمەدا دەردەچوون وەك (هاوكارى، بەیان، ڕۆشنبیرى نوێ)توانییان وتار بەرەو پێش بەرن هەر لەپالأ ئەمەدا نووسەرانى شاخیش لە بڵاوكراوەكانى ناو شۆڕشدا چالاكانە بایەخیان بە وتار داوە بەتایبەتى وتارى سیاسى لە بڵاوكراوەكانى شاخ وەك (نووسەرى كوردستان 1981، گزنگ 1983، هەڵمەت 1985، قەندیل 1987، هەڵوێستى ئەدەب 1988، بانگ 1989،.....)لە دەنگە دیارەكان و قەڵەم ڕەوانەكانى وتار لەم ساڵانەدا (تەها بەروارى، مستەفا نەریمان، عەبدولرەحمان مزورى، جەمال خەزنەدار، عەلى سەیدۆ گەورانى سەڵاح شوان،....).
       هەروەها ساڵانى هەشتاى سەدەى ڕابردوو نووسەرانى كورد لە ڕێگاى بەرهەمە ئەدەبییەكانەوە بەرگرییان لە دژى سیاسەتى توانەوەى نەتەوەكەیان دەكرد، هەر بۆیە وتارەكانى ئەو ساڵانە بۆخۆیان دەبوونە بنەماو پێك هێنەرێكى پتەوى ئەدەبى كوردى.

گرنگترین خاسیەتەكانى وتار لەم قۆناغەدا:
1- لە سەرەتاى ساڵانى حەفتاكان زمانى وتار گەشەیەكى زۆر دیارى بەخۆیەوە دى كە لە قۆناغەكانى پێشووتر بەو رادەیە نەبینرابوو.
بە تایبەتى كە بەرنامەى خوێندن لە قۆناغەكانى ناوەندى و ئامادەیى بوون بە كوردى, ئەمەش واى كرد كە كۆمەڵێك وشەو زاراوەى نوێ بێتە ناو فەرهەنگى زمانى كوردییەوە و دەوڵەمەندترى بكات.
2- لە دوواى نسكۆى شۆڕشى ئەیلوول لە ساڵى(1975) دیاردەیەك كە بە ئاشكرا هەستى پێ دەكرێت بە تایبەتى لە بڵاوكراوەكانى ناو شاردا بریتى بوو لە دەربڕینى ناڕاستەوخۆ واتە پەنابردنە بەر بەكارهێنانى هێماو نیشانە, ئەمە لە كاتێكدا لەسەرەتاى حەفتاكاندا نووسەران بێ ترس و سل كردنەوە هەست و سۆزو بیرى خۆیان دەردەبڕى چونكە بارودۆخەكە ئازادى و سەربەستى بۆ نووسەران درووست كردبوو.
3- لەم قۆناغەدا وتار وەك هۆیەك بۆ پاراستنى زمانى كوردى بەكار دەهێنرا چونكە رژێمى دوژمن بەنەتەوەى كورد, هەوڵى شێواندن و لەناوبردنى زمانى كوردى دەدا.
4- لە دوواى نسكۆى (1975) جیاوازى كەوتە نێوان نووسەرانى شارو شاخ لە خستنە ڕووى بابەتەكاندا چونكە ئەو سەربەستییەى نووسەرانى شاخ هەیانبوو هەرگیز نووسەرانى شار نەیانبوو.
لەبەرئەوە وتار لە رۆژنامەو گۆڤارەكانى ناو شاردا پاشەكشەى كرد بەرامبەر ئەوە لەبڵاوكراوەكانى شاخ واتا ناو شۆڕش بایەخى زۆرى پێدەدراو زیاتر گەشەى دەكرد لەبەرئەوە نووسەرانى شار هەوڵیان دەدا لە ڕێگەى وتارە كۆمەڵایەتی و و مێژوویى و رۆشەنبیرییە گشتییەكاندا بیرو بۆچوون و هەست و سۆزى نەتەوایەتیان پیشان بدەن.
  وەك لەم دەقەى (سەبرى بۆتانى)دا نووسراوە كە ساڵى (1983)دا بڵاوكراوەتەوە:-
((ئەدەبا كوردى ژ سترانا زمانێ كوردى ڤە دەست پێكریە. لێ مخابن نەهاتییە نڤیساندن....ئەزڤێ دبێژم چكۆ بێگومان ئەگەر سترانەك تەنێ ژى بەرى چەند هزار ساڵەكا بهاتا نڤیساندن مەو بیانیا ژى دێ بگۆتا ژهنگێ ڤە پەیدا بوویە. ڤێجا گەرەكە باشتر بهێتە زانین كو سترانا كوردى شعرە، سەر هاتییە، چیرۆكە، پەسنە، ڕێزگرتنە، بیروباوەڕە، شیرەتە، ئەڤینە، ئۆل‌و ئایینە، كورت و كرمانجى شین‌و شادى ‌وفەلسەفا ژینا میللەتێ مەیە......)).
					تەنها بۆ خوێندنەوەیە



فەرهەنگۆك
لێ مخابن         : بەڵام بەداخەوە
چكۆ              : چونكە
دێ بگۆتا         : دەمانگوت
ژهنگێ ڤە         : لەو كاتەوە
پەسنە             : وەسفە
شیرەتە            : ئامۆژگارییە
