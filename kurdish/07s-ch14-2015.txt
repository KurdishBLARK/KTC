
(وانەى چواردەهەم)

ئەركى ناو لەڕستەدا

ڕستەكان:
1.	پیرۆت نانى خوارد.
پیرۆتى نان خار.
2.	كوڕەكەى پیرۆت ئەندازیارە.
كوڕێ پیرۆتى ئەندازیارە.
3.	پیرۆتم لە شارى هەولێر دیت.
من پیرۆت ل باژێرێ هەولێرێ دیت.
4.	كتێبەكەم لە پیرۆت وەرگرت.
من كتێب ژ پیرۆتى وەرگرت.
5.	ئەمە پیرۆتە.
ئەڤە پیرۆتە.
كتێبەكە بۆ پیرۆت بوو.

6.	پیرۆت زیرەكە.
پیرۆت زیرەكە.
7.	پیرۆت خەڵات كرا.
پیرۆت هاتە خەلاتكرن.


خستنەڕوو:
 ئەگەر سەیرى ئەو كۆمەڵە ڕستەیە بكەین، ژمارەیەك ناومان دێتە بەرچاو وەك: (پیرۆت، نان، كوڕ، ئەندازیار، شار، باژێر).
ئەڤ ناوانە دەچنەوە سەر جۆرێك لەو جۆرانەى ناو، كە لەمەوپێش باسمان كردن. بەڵام لە ڕووى ئەو ئەركەى كە بەو ناوانەمان سپاردووە، هەر یەكەیان ئەرك‌و كارێكى جوداى هەیە، بۆ نمونە:
ناوى (پیرۆت) لە ڕستەى یەكەمدا كارى نان خواردنەكەى دراوەتە پاڵ، واتە كردەوەى خواردنى نانەكە لەلایەن پیرۆتەوە جێبەجێكراوە، لەبەر هەندێ ناوى پیرۆت بووە بە (بكەر). هەر ئەو ناوەى (پیرۆت) لە ڕستەى ژمارە دوودا ئەركەكەى گۆڕانى بەسەردا هاتووە، چونكە ئەگەر هەر ناوى (كوڕەكە)مان هێنابا، لەوانەبوو بپرسى كە كوڕەكە هى كێیە؟ بۆیە پیرۆت بووە بە دیارخەرى ناوى (كوڕەكە) واتە بووە بە دیارخەرى ناوێك كە نیهادە.
 لە ڕستەى سێیەمیشدا دیسان ئەركى (پیرۆت) گۆڕاوە، لڤێرێدا (پیرۆت) كەوتووتە بەر كاریگەری كارى تێپەڕى (دیت)و بووە بە (بەركار) چونكە ئەگەر ناوى (پیرۆت)مان نەهێنابا، نەمان دەزانى كێ بینراوە.
لە ڕستەى ژمارە چواردا ناوى پیرۆت بە هۆى ئامرازى پەیوەندى 
(لە، ژ) بووە بە (تەواوكەرى بەیاریدە).
ناوى (پیرۆت) لە ڕستەى پێنجەمدا بووە بە تەواوكەر بۆ كارێكى ناتەواو، كە ئەویش كارى ناتەواوى (ە)ى كاتى ئێستایە، بۆیە (پیرۆت) بووە بە (تەواوكەرى كارى ناتەواو).
هەر ناوى (پیرۆت) لە ڕستەى ژمارە پێنجدا، بووە بە تەواوكەرى كارى ناتەواو، كارە ناتەواوەكەش بۆ كاتى ڕابردوو (بوو)ە ، بۆیە (پیرۆت) بووە بە تەواوكەرى كارى ناتەواو.
ناوى (پیرۆت) لە ڕستەى ژمارە شەشدا سیفەتێكى دراوەتە پاڵ، كە ئەویش زیرەكییە. كارى ڕستەكەش ناتەواوە، لەبەر ئەوە ناوى (پیرۆت) لێرەدا دەبێتە (نیهاد).
ناوى (پیرۆت) لە ڕستەى ژمارە حەوتدا، بووە بە جێگرى بكەر، لەبەر ئەوەى بكەرى ڕستەكە دیار نییە، كاری (خەڵاتكرا) دەبێتە بكەر نادیار و ناوى (پیرۆت) شوێنى بكەرەكە دەگرێتەوە.  
كەواتە ناوى (پیرۆت) وەكو ناوێكى تایبەتى لەم ڕستانەدا حەوت ئەركمان پێ سپاردووە، هەر وەك لە ڕستەكاندا ئاشكرا دیارن.










دەستور:
ئەركى ناو لە ڕستەدا بەپێى ئەو كارەى كە پێى دەسپێرێت لە گۆڕان دایە، بە گشتى ناو لە ڕستەدا دەبێتە:
1.	بكەر، ئەگەر كارەكە لەلایەن ناوەكەوە جێبەجێبكرێت.
2.	بەركار، ئەگەر كاریگەرى كارەكە یەكسەر بكەوێتە سەر ناوەكە، بە مەرجێك كارى ڕستەكە تێپەڕ بێت.
3.	دیارخەرى ناوێكى دیكە، كە لەم بارەدا دبێژنێ (دیارخەرى ناو).
4.	تەواوكەر بەهۆى ئامرازێكى پەیوەندى، ئەو كاتە پێى دەگوترێت (تەواوكەرى بە یاریدە)، لەم بارەشدا پێتڤییە ئامرازێكى پەیوەندى بكەوێتە پێش ناوەكەو ناوەكە دەبێتە تەواوكەرى بە یاریدە.
5.	تەواوكەرى كارى ناتەواو، ئەگەر واتاى كارە ناتەواوەكە تەواوبكات.
6.	نیهاد، ئەگەر هەواڵێك یان سیفەتێكى درایە پاڵ‌و كارى ڕستەكەش ناتەواو بوو.
7.	جێگرى بكەر، ئەگەر كارى ڕستەكە كارێكى بكەرنادیار بوو.

ڕاهێنانى (1)
لەم ڕستانەدا ئەركى ئەو ناوانە پیشان بدە كە هێلیان بەژێردا كێشراوە.
1.	هاوین گەرمە.
2.	برام چوو بۆ دهۆك.
3.	شۆڕشڤانان دوژمن شكاندن.
4.	دەبێت شووشەى دەرمان پاك بێت.
5.	سەردارى وانە نڤیسى.
6.	كوڕێ سەردارى پزیشكە.

ڕاهێنانى (2)
وەڵامى ڕاست هەڵبژێرە:
1.	پەپوولەكان ڕەنگاوڕەنگن.   (نیهاد، بكەر، بەركار)
2.	هێمنم لە كتێبخانە بینى. (بەركار، تەواوكەرى بەیاریدە، دیارخەرى ناو) 
3.	لوتكەى هەڵگورد بەرزە. (نیهاد، بەركارە، دیارخەرى ناو)  
4.	چیرۆكەكەى خوێندەوە.   ( بكەر، نیهاد، بەركار)
    
ڕاهێنانى (3)
بە ڕستە نمونە بۆ ئەم مەبەستانەى خوارەوە بهێنەوە:
1.	ناوێكى تایبەتى ببێتە نیهاد.
2.	ناوێكى گشتى ببێتە تەواوكەرى بەیاریدە.
3.	ناوێكى گشتى وەكو بەركار بەكار هاتبێت.
4.	ناوێكى تایبەتى ببێتە تەواوكەرى كارى ناتەواوى ئێستا.

ڕاهێنانى (4)
ئەم ڕستانە شلۆڤەبكە:
1.	كچا لەزگینى مامۆستایە.
2.	هەڤاڵم لە هەڵەبجە دیت.

