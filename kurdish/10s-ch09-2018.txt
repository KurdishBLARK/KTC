
وەرزی دووەم:
هاوەڵناوی نادیار

ئەم دێڕە هۆنراوانە بخوێنەوە:
1- هەر ماهێ‌ نەو بۆ حاڵــــــــــــم پەشێون
     چون هیلال شێوەی ئەبرۆی تۆش پێوەن.                       (مەولەوی)

2- هەموو عومرم بە زایەع چوو لە ڕێگەی عیشق دا چونكە
    گرفتارو ئەسیری داوی عیشقی تفڵ فامێكم                         (كوردی) 

3- نەقدێ‌ مە دبوو ب سكە مەسكووك
     نەدما وەهە بێ‌ ڕەواج و مەشكووك                        (ئەحمەدی خانی)

4- هەندێ‌ كەس ڕاسـتی بە خوار تێئەگەن
     ئەغیاری میللەت بە یــــــــار تێئەگەن
     كتێبی عیلمی و ئـــــــــــــازادی ئەفكار
     بە ئینسان خۆركەو خونخوار تێئەگەن                             (دلزار)

5- كەكێ‌ منۆ
     چ دارەكا رەهـ درێژم
     دڤی واریدا
     باوو باهۆزید پاییزێ‌  
     پەلك وەراندن                                   
     تا قڕاندن                                            (عەبدولڕەحمان مزوری)
خستنەڕوو:

سەرنج لە دێرە هۆنراوەكانی سەرەوە بدە. دەبینیت:
1- لەدێڕی یەكەمدا، پەیڤی(هەر) وەكو هاوەڵناو بەكارهاتووە و لەپێش پەیڤی (ماهێ‌، مانگ، هەیڤ) دانراوە و بەشێوەیەكی نادیار وەسفی ناوی (ماه) دەكات و، واتە بۆمانی دەست نیشانناكات كە لە كام كاتی مانگدا، حاڵی دەشێوێت و توشی پەشێوی دەبێت، لەبەر هەندێ‌ پەیڤەكە دەبێتە (هاوەڵناوی نادیار).

2- لە دێڕە هۆنراوەی دووەمیشدا، هەربەو جۆرە، پەیڤی (هەموو)هاوەڵناوە ولەپێش ناوی (عومر) هاتووە، بە ئاوایێكی نادیار ودەست نیشان نەكراوی، وەسفی ناوەكەدەكات  بەجۆرێكی وا كە نازانین ماوەی ئەو عومرەی بەفیڕۆ چووە، لەڕێی عیشقدا چەندە، بۆیە ئەویش هەر پێیدەگوترێ‌، (هاوەڵناوی نادیار).

3- لەدێڕە هۆنراوەی سێیەمیشدا، پەیڤی(وەهە-ەها-وا) هاوەڵناوەو لەپێش ناوی (ڕەواج) هاتووەو بەشێوەیەكی نادیار وەسفی بێ‌ ڕەواجییەكەی كردووە، بە جۆرێك كە ناتوانین دەستنیشانی ڕادەی یان بڕی ئەو بێ‌ ڕەواجییەبكەین، هەر ژبەر هەندێیە دبێژنێ‌ (هاوەڵناوی نادیار).
هەر بەو جۆرە پەیڤەكانی (هەندێ‌، چ، گەلێك) كە بەڕیزە لە دێڕە هۆنراوەكانی ژمارە(4) و (5) و (6) دا هاتوون هەریەكەیان لەگەڵ ناوێك داهاتوون و وەسفی ناوەكە دەكەن بەڵام بە شێوەیەكی پەنهان ونادیار، بۆیە بە هەر یەك لەوانەش دەگوترێت (هاوەڵناوی نادیار).
دەستور:

1- هاوەڵناوی نادیار، هاوەڵناوێكە، كە جۆر و چۆنیەتی، یان ژمارەو بڕی ناوەكە بەشێوەیەكی نادیار دەستنیشان دەكات، ویا دەخرێتە پێش ناوەكە یان جێناوەكە، ئەو كاتە پێویستی بە ئامرازی دانەپاڵ نابێت، یان دەخرێتە دوای (پشتی) ناوەكە، یان جێناوەكە وئەوكاتە پێویستی بە ئامرازی دانەپاڵ دەبێت. 

2- هەندێ‌ لەوهاوەڵناوە نادیارانە ئەمانەن:
(چەند= هەندێ‌(هەندك)، هەر،هەموو (تەڤ) دیكە (دی) تر (دن)  
فلان ،فیسار، چەندین، ئەوەندە، (هند،هندە) وەها(وەهە ،وا (وەسا، وەتوف، چ، هین، گەلێك، گەلەك، زۆر، كەم (كێم)، بڕێ‌ ، پیچەك، هەمی).

3- ئەو پەیڤانەی كە بە (هاوەڵناوی نادیار) ناومان بردن، لە ناویاندا پەیڤی (هەر) هەمیشە هەر بەهاوەڵناوی دەمێنێتەوە وپەیڤی(زۆر، گەلێك، هەندێك، كەمێك..)یش هەندێ‌ جار هاوەڵناوەو هەندێ‌ جاریش دەبیتە هاوەڵكار ئەوانی دی، دەكرێ‌ بەبێ‌ ناو بەكاربهێن و ببنە (جێناوی نادیار)  وەك:
 
 زۆر        



ڕاهێنان ( 1 )

ئەم دێڕە هۆنراوانە بخوێنەوەو هەر هاوەڵناوێكی نادیاریان تێدا بێت دەریان بهێنە:
1- 
عالەم هەموو وەك تەیرە، تەمەع دانە، ئەمەل داو
سەییادی ئەجەل، ســــاحەتی دونیا قەفەســـــــــێكە        (تاهیر بەگی جاف)

2-
 ئەڤ ڕۆم و عەجەم بووان حەسارن 
 كرمانج هەمی لە چار كەنــــــــــــــارن                                (خانی)

3- 
نە  نەسرین بەسە باسی ئێستەمان
هیچ دادی نییە فرمێســــــــــــــــــــك ڕژان
ڕۆییو ، ڕۆییوە ، ئێستاش ئاوایـــــــــــــە
دوا ڕۆژیش لە دەســـت من و تۆ دایە                            ( ع . ق )

4-
 ئەوەی مێژووی كورد بخــــوێنێتەوە
   ئەڵقەی زێڕینی بهۆنێتـــــــــــــــــــــەوە
   تێئەگا هەرگیز ســـــــــەر نانێـــــتەوە
   هیچ هێزێ‌ نییە بیتوێنێـتـــــــــــــــــەوە                             (موكری)           
ڕاهێنان ( 2 )

ئەم هاوەڵناوە نادیارانە لە ڕستەدا بەكار بهێنە
(پیچەك، هیچ، هەندێ، هەمی، هەر، دن) 



ڕاهێنان ( 3 )

ئەم ڕستانەی خوارەوە شیبكەوە
1- چەند كتێبێكم كڕی.
2- دیمەنی وەهام نەدیتووە.

