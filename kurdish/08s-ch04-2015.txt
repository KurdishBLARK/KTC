
(وانەى چوارەم)
ناوى تاك‌و ناوى كۆ


لەسەردەمى ئێستادا كوڕان‌و كچان ڕوو لە قوتابخانان دەكەن، ژنان‌و پیاوان خوێندەوارن، مرۆڤى خوێندەوار پتر خزمەتى وڵات دەكات، جوتیارانى كورد ئەگەر خوێندەوار بوونایە بەرهەم پتر دەبوو، هەر كەسێك كارى تایبەتى خۆى هەیە، ئەندازیاران ڕێیان دروستدەكەن، جوتیاران دار هەرمێیان، دار قەیسییان دەچێنن، دار بەڕووان ناچێنن، چونكە خۆیان لە دارستانان شیندەبن، ڕاوكەران لە ڕوباران ماسییان دەگرن، لە چیاكان بزن‌و نێرییان ڕاودەكەن، بەكێردو چەقۆیان وان ڤەدكوژن، ماسێیت دەریایان گەورەن، دارێن چیایان بلندن، ئەم ل دەڤەرا بەرواریان دژین، گوندێن ڤى دەڤەرى گەلەك خۆشن، بەڵام لەزستاندا ساردن، بۆیە پێویستە قوتابییانى ئەوێ پەنجەران داخەن‌و دەرگایان پێوەدەن، تا سەرمایان نەبێت، ئاوى كانییانى ئەو دەڤەرە لە هاویندا تەزى‌و ساردن، باخاتى پڕ لە میوەجاتەو دیمەنى دێهاتى گەلەك جوانە، سەدەها جار لە دیمەنى گوندەكانى شوێنانى دى جوانترە، خەڵكى ڤان گوندا مەڕو پەزو گاگەل بەخێودەكەن، كوڕێد ڤێ دەڤەرى هەمى دلسۆزن بۆ وەلاتێ خۆ.

 
خستنەڕوو:
1.	ئەگەر بە وردى ئەم پارچە نووسینە بخوێنینەوە، بۆمان دەردەكەوێت، كە ژمارەیەك ناوى تێدایە، ئەم ناوانە لە یەكێك زیاتر پیشاندەدەن، وەك: (كوڕان- كچان- ژنان- پیاوان)، كە هەر یەك لەمانە ژمارەیەك پیشاندەدات، كە پتر بێت لە یەك، واتە كە گوتت (كوڕان) دیارە مەبەستت پتر لە یەك كوڕە، یان كە گوتت (كچان) دیسان مەبەستت پتر لە یەك كچە، دیاریشە كە نیشانەى كۆكردنەوەى ئەو جۆرە ناوانە (ان)ە، كە دەخرێتە سەر ناوى تاكى كۆتایى هاتوو بە پیتى نەبزوێن بۆ ئەوەى لە تاكەوە بیكات بە كۆ، ئەم نیشانەیە لە هەردوو شێوە زارى(كرمانجى خوارو و كرمانجى سەروو) نیشانەى سەرەكى كۆكردنەوەى ناوە.
2.	هەر لەناو نووسینەكەدا جۆرە ناوێك هەن، كە تاكەكانیان كۆتاییان دێت بە چەند بزوێنێكى وەكو (ا - ێ - ى - ۆ ).
ئەم جۆرە ناوانە ئەگەر بكرێن بە كۆ ئەوا لەنێوان ناوەكەو نیشانەكەدا (ى – y )ى نەبزوێن بەكاردێت، بۆ ئەوەى وەكو ناوبەندێك بكەوێتە نێوان دوو بزوێنەوە، بۆ نمونە هەر لەم پارچە نووسینەدا گەلێك ناوى تاك بەم شێوەیە كراون بە كۆ، وەك:
دار هەرمێ كراوە بەدار هەرمێیان
چیا كراوە بە چیایان
ماسى كراوە بە ماسییان
چەقۆ كراوە بە چەقۆیان
گەلێكى دیكەش.
3.	دیسان ئەگەر چاك لە نووسینەكە وردبینەوە، ناوى وامان بەرچاو دەكەوێت، كە تاكەكانیان بە بزوێنى (وو) كۆتاییان دێت،  كە كۆمان كردووتەوە لەنێوان ناوەكەو بزوێنەكە، ناوبەندى ( و- W ) بەكارهاتووە، لە خوێندەوەشدا دەنگى بزوێنى (وو) كەمێك لە بارى ئاسایى كورتتر دهێتە گۆتن، وەك:
(داربەڕوو) كە كۆدەكرێتەوە دەبێت بە (داربەڕووان).
(مازوو) كۆ دەكرێتەوە دەبێت بە (مازووان)
4.	ئەو ناوە تاكانەى كە كۆتاییان بە بزوێنى (ە) دێت، ئەگەر لە بڕگەیەك زیاتر بن، كە دەكرێنە كۆ نیشانەى (ان) بەكاردێت‌و بزوێنى (ە) تێدەچێت، وەك:
(پەنجەرە) كراوە بە (پەنجەران)
(قوتابخانە) كراوە بە (قوتابخانان)
بەڵام ئەگەر ناوەكە لە بڕگەیەك پێكهاتبوو ئەوا ناوبەندى (ى-(y 
لە نێوان ناوەكەو نیشانەى كۆ وەك : شە ــ شەیان.
5.	 لە دەقەكەدا هەندێ ناوى دیكەمان بەرچاو دەكەوێت، كە لەكاتى كۆكردنەوەیاندا هەندێ نیشانەمان بەكارهێناوە بۆ كۆ، وەك: نیشانەكانى:
ئـ- (ات، هات، جات ) لە پەیڤەكانى (باخ   باخات) (دێ  دێهات) (میوە  میوەجات).
ب-  ەها: وەك (جار- جارەها ) (ساڵ- ساڵەها)
كە دیارە ئەم نیشانانە زۆر كەم بەكاردێن.
پ- گەل: كە بەزۆرى دەخرێتە سەر ناوى گیانلەبەرو جانەوارانەوە، دەبن بە كۆ، وەك: (گا  گاگەل)  (سەگ  سەگ گەل)
6.	هەندێ ناوى دیكە لە نووسینەكەدا بەرچاو دەكەون، كە شێوەى كۆیان بە خۆوە گرتووە، بێ ئەوەى نیشانەى (ان) خرابێتە سەریان، بەڵكو نیشانەكانى (ێن- ێت- ێد) خراوەتە سەریان بۆ ئەوەى لە دۆخى دانەپاڵدا شێوەى ناوى كۆ پیشانبدەن، گەلێك وشەو پەیڤى لەو جۆرە لە نووسینەكەدا بەرچاو دەكەوێت، وەك:
دارێن چیایان
ماسیێت دەریایان
كوڕێد ڤێ دەڤەرى
هەریەكەیان شێوەى كۆى ناوەكە پیشاندەدەن لە دۆخى دانەپاڵدا. ئەم نیشانانە تایبەتن بە زارى كوردى كرمانجى ژووروو.
7.	هەندێ جار بۆ مەبەستى ئاسانى دەربڕین، كە ناوەكە بە نیشانەى (ان) كۆ دەكرێتەوە، پیتى (ن) لە قسەكردندا ناهێتە گۆتن‌و لە نووسیندا ناهێتە نڤیسین، وەك ئەو ڕستەى كە لە نووسینەكەدا هاتووە( خەڵكى ڤان گوندا مەڕو پەزو گاگەل بەخێودەكەن) كە دەبووایە (گوندان) بنووسرێت نەك (گوندا).



دەستور:
1.	ناوى كۆ، ناوێكە لە كەسێك یان شتێك پتر پیشاندەدات، نیشانەى سەرەكى كۆكردنەوەى ناو لە زمانى كوردى (ان)ە، كە دەخرێتە دوایى ئەو ناوە تاكانەى كە پیتى كۆتاییان نەبزوێنە.
2.	ئەگەر ناوە تاكەكە كۆتایى هاتبوو بە بزوێنەكانى (ا- ۆ- ێ- ى)، بۆ كۆكردنەوەى بە نیشانەى (ان)، پیتى (ى- y )ى نەبزوێن دەخەینە نێوان ناوەكەو نیشانەكە وەكو ناوبەندێك لەنێوان دوو بزوێندا.
3.	ئەو ناوە تاكانەى كۆتایان بە بزوێنى (وو) هاتووە لەكاتى كۆكردنەوەدا بە نیشانەى (ان)، پیتى نەبزوێنى (و- W ) دەخەینە نێوان ناوەكەو نیشانەكە.
4.	ناوى تاكى كۆتایى هاتوو بە بزوێنى (ە) كە بە نیشانەى (ان) كۆ دەكرێتەوە، بزوێنەكە لادەبەین. بەڵام ئەگەر یەك برگە بوو، ناوبەندی (یـ) لە نێوان ناوەكەو نیشانەی كۆ دادەنێین. نموونە
(شە+یـ+ان)
شەیان
5.	جگە لە نیشانەى (ان)، هەندێ نیشانەى دیكە هەن كە ناوى كۆ دروستدەكەن بە تایبەتى لە زارى كوردى كرمانجى خواروو، وەك:(ات، هات، جات، ەها) 
6.	 لە شێوە زارى كرمانجى ژووروودا،  لە دۆخى دانەپاڵدا بۆ ناوى كۆ نیشانەكانى (ێن- ێت- ێد) بەكاردێن.


 
ڕاهێنانى (1)
ئەم ڕستانە لە تاكەوە بگۆڕە بۆ كۆ:
1.	ئەو كەوە باش دەخوێنێت.
2.	تە برایێ من ل باژێڕێ ئامێدیێ دیت.
3.	ددانت جوان بشۆ.
4.	دارڤانى دار بڕى.
5.	بە هاوین قوتابى ناچێتە قوتابخانە.

ڕاهێنانى (2)
ئەم ناوە تاكانە بكە بە ناوى كۆ:
(هرچ، دەرزى، دۆتمام، پەڕۆ، كەوا، باخ، چاڤ، چرۆ، دێ)

ڕاهێنانى (3)
ئەم ڕستانە بخوێنەوە، پاشان لە هەر ڕستەیەكدا ناوە (كۆ)یەكە دەربهێنە تاكەكەشى بەرامبەر بنووسە.
1.	كوڕێت گوندان چەلەنگن.
2.	ل شوێنا شێرا، ڕویڤى لێ دكەن گێرا.
3.	میوەجات لە هاویناندا زۆرن.
4.	داوەتا میرا، گڕ لە فەقیرا.
5.	ئەم خوێندكارانە بە یەكەم دەرچوون.
6.	تێرم خواردووە لە كاكڵان، نۆرەى توێكڵانە.

ڕاهێنانى (4)

 ڕاستى و چەوتى ئەمانەى خوارەوە دیاربكەو چەوتەكان ڕاستبكەوە:
1.	لە زمانى كوردى یەك نیشانەی (كۆ)مان هەیە.
2.	ئەگەر ناوێك كۆتایى بە بزوێنى(ە) هاتبوو، كە نیشانەى كۆ وەردەگرێت ناوبەندى (ى) دەچێتە نێوان ناوەكەو نیشانەكە.
3.	ناوى تایبەتى كۆناكرێتەوە.
4.	ئەگەر ناوێك كۆتایى بە بزوێنى(وو_Û) هاتبوو، كە كۆدەكرێت بزوێنەكە خۆى كورتدەكاتەوە بۆ(و_u)     و ناوبەندى(و_ w)   وەردەگرێت.
5.	لە شێوەزارى كرمانجى ژووروو، لە هەموو دۆخێكدا بۆ كۆكردن نیشانەكانى (ێن، ێت، ێد) بەكاردێن. 

ڕاهێنانى (5)
ئەم ناوانە لە دۆخى دانەپاڵدا بەشێوەى كۆ لە ڕستەدا بەكاربهێنە، نیشانەی ( ێن ) بەكاربهێنە:
     (چاڤ، دار، ڕوبار، چیا، كچ) 

                             


