

ئامرازی لێكدەر

1- ئاشتی و دۆستایەتی، ئامانج و هیوای گەلانە.
2- نە لە شار و نە لە دێ‌       نەمدی كەس وەك تۆ جوان بێ‌  
3- چەن بە ئاهەنگ، چەن سیحراوی!   
                                         ئەگەڕێ‌ قاز یان مراوی
    یان كۆتری حەوشی مزگەوت!
                                     چەن خنجیلانەی لێ‌ دێ‌ ڕەوت!
4- بەعسیە فاشستەكان، شار و شارۆچكە و گوند و مزگەوت و خوێندنگە و نەخۆشخانەكانی كوردستانیان كاولكرد.
5- ئامانج نەهات بۆ كۆڕەكە، چونكە نەخۆشبوو.


خستەڕوو:
زۆر جار لە ئاخافتن و نووسیندا، لەبەر ڕەوانبێژی، یان لەبەر ئاسانی، یان بۆئەوەی ڕستە دووبارە نەكرێتەوە، دوو وشە یان دوو گرێ‌، یان دوو ڕستە، بەهۆی ئامرازێكەوە دەدەینە دەم یەك، بەو ئامرازانەی كە ئەم ئەركە دەبینن دەڵێین: (ئامرازی لێكدەر).
لە ڕستەی یەكەمدا، لەجیاتی ئەوەی بە چەند ڕستەیەكی جیاواز بڵێین:
ئاشتی و دۆستایەتی هیوای گەلانە.
دۆستایەتی، هیوای گەلانە.
ئاشتی، ئامانج و هیوای گەلانە.
لە لایەكەوە، وشەی (ئاشتی) و (دۆستایەتی)، لە لایەكی دیكەوە، وشەی (ئامانج) و (هیوا)مان، بە یاریدەی ئامرازی لێكدەرەوە كە بریتییە لە (و) داوەتە دەم یەك.
لە هۆنراەكانی (گۆران) دا، لە لایەكەوە گرێی (نە لە شار)، لەگەڵ گرێی (نە لە دێ‌) دا، بەهۆی ئامرازی لێكدەری (و)ەوە دراونەتە دەم یەك، لە لایەكی دیكەوە، وشەی (قاز) و (مراوی) بەهۆی ئامرازی لێكدەری (یان)ەوە دراونەتە دەم یەك و لە لایەكی دیكەشەوە دێرە هۆنراوەی (یا كۆتری حەوش و مزگەوت ..... هتد)، كە ڕستەیەكی واتاداری سەربەخۆیە، بەهۆی ئامرازی لێكدەری (یا)وە دراونەتە دەم دێرە هۆنراوەكانی پێشووی.
ئەركی ئەو وشە، یان ئەو گرێیانەی، كە بەم شێوەیە دەدرێنە دەم وشە یان گرێكانی پێشوویان، پێكەوە ئەركێكیان هەیە، یان وەك ئەركی وشە یان گرێكانی پێشوویانن بۆنمونە: 
لە ڕستەی یەكەمدا (ئاشتی و دۆستایەتی) گرێیەكی ناوییە و نیهادی ڕستەكەن.
لە ڕستەی دووەمدا (نە لە شار) و (نە لە دێ‌) هەردووكیان گرێی هاوڵكارین و هەردووكیان تەواوكەری كارن.
لە ڕستەی سێیەمدا دەستەواژەی (قاز یان مراوی) گرێیەكی ناویە و بكەری ڕستەكەیە.
لە ڕستەی چوارەمدا دەستەواژەی (شار و شارۆچكە و گوند و مزگەوت و خوێندنگە و نەخۆشخانە) گرێیەكی ناویە و بەركارە.
ڕستەی پێنجەم لە دوو ڕستەی سادە پێكهاتووە و بەهۆی ئامرازی لێكدەری (چونكە) دراونەتە دەم یەك.
دەستور:
ئامرازی لێكدەر ئەو بێژەیەیە كە دوو وشە یان گرێ‌ یان دوو ڕستە، بەیەكەوە دەبەستێت، هەریەكەیان بۆ گەلێك مەبەستی جیاواز بەكاردێن.
ئامرازی لێكدەر لە زمانی كوردیدا زۆرن، لەوانە.
(كە، و، تا، یان، بەڵام، یاخود، كەچی، جگە، بێجگە، لەگەڵ، نەك ، نەوەك، مەگەر، لەدواییدا، لەپاشدا، .........هتد).




ڕاهێنان (1)

ئەم بۆشاییانەی خوارەوە بە ئامرازی لێكدەری گونجاو پڕبكەوە.

1- خوشك .............. براكە، مەڕەكانیان لە داوێنی چیاكەدا دەلەوەڕاند.
2- سەهۆڵ ............ گەرمبكرێت، جارێكی دیكە دەبێتە بە ئاو.
3- من لێرە، ناجوڵێم ............ ئەوان نەیێنەوە.
4- ئەوان لە ئیشەكەی خۆیان بوونەوە ............ ئێوە هێشتا هەر لە ماڵەوەن.
5- سێوەكەم بۆ هەڵبگرە .............. هەنارەكە.
6- ............. منداڵەكە دەگریا دایكی شیری بۆ ئامادە دەكرد.
7- بڕۆن ............. ئێوارێ‌، زوو بێنەوە.


ڕاهێنان (2)

لەم ڕستانەی خوارەوەدا ئامرازی لێكدەر دەربهێنە.
1- پیرەمێرد دەڵێت:
 لە دەربەندیخان هەتا كەلیخان
                              ئەو ناوە یەكسەر شێواوە و وێران
شیوو هەردو بەر تا لوتكەی بەرزان 
                             پڕ لە وەیشومە، بە گەڵا ڕێزان
2- ئەگەر لە زستاندا بەفر و باران نەبارێت بەنداوەكان ئاویان كەمدەبێت.
3- كارزان لەگەڵ هاوڕێكانیدا زۆر كۆشش دەكات، چونكە دەترسێت، كە لە تاقیكردنەوەكاندا دەرنەچێت.
4- بێكەس دەڵێت:
ئەمڕۆ زەمانی عیلم و عیرفانــــــە
عالەم شەو و ڕۆژ وا لە فرمانــــــە
فەرقی نێر و مێ‌ نییە بیـــــــــزانە
هەستە، تێكۆشە تا خوێنت گەرمە
سەرپۆش فڕێدە چ وادەی شەرمـە

ڕاهێنان (3)
بەهۆی ئامرازی لێكدەرەوە سێ‌ گرێ‌ دروست بكە و لە ڕستەدا بەكاریان بهێنە، بەمەرجێك ببنە:
1- بكەر              2- بەركار           3- تەواوكەری بەیاریدەی كار
ڕاهێنان (4)

لەم ڕستانەی خوارەوە ئامرازی پەیوەندی، لێكدەر و بانگكردن جیابكەوە: 
1- كە زۆر هات، قەواڵە بەتاڵە.
2- كوردینە، یەكبگرن.
3- ئاسۆو نەبەز، لەدوای ئێمەوە گەیشتنە هەولێر.
4- ئەی خوێندكاری ژیر، لە وانەكانتدا كۆششبكە.
5- حەمدی دەڵێت:
كە ڕۆیشتی بەجارێ‌ دڵ و جەرگ و هەناوم كەوت
كەچوویتە (تانە) تانە سەر گلێنەی هەردوو چاوم كەوت
ئەڵێن هاتوویتە (كوێت) بڵێ‌ قوربانی كوێتی كەم؟
كە نۆبەت بەر سەری نەحسی شكاوی بێ‌ كڵاوم كەوت

ڕاهێنان (5)

ئەم ڕستانە شیبكەوە:
1- تا ئارەق نەڕێژیت، شیرینی ناچێژیت.
2- بە پەلە هاتم، كەچی ئاری ڕۆیشتبوو.


