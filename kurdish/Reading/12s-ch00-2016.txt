

بەشى خوێندنەوە



ژ	ناوەرۆكی بەشی خوێندنەوە	ژمارەی لاپەڕە
1	شێخ سەعیدى پیران	226
2	میر شەرەفخانى بەتلیسى	228
3	قاسم ئەمین و ئازادكردنى ئافرەت	230
4	ئیبن سینا	235
5	تاگوور	238
6	مەلا محەمەدى كۆیە	242
7	شێخ محەمەد عەبدە	245
8	خەمڵى پەمۆو تكاى شێخ	248
9	قەڵاى دمدم	256
10	كۆمارى ئەفلاتوون	259
11	سەرچاوەكان	261



شێخ سەعیدى پیران
1868 – 1925
شێخ سەعید كوڕى شێخ مەحموودى ((كڵدار))ە، لە بنەماڵەیەكى ئایینى بووە، لە گوندى ((پیران)) كە كەوتۆتە ژوورووى ((دیاربەكر))ەوە هاتۆتە دنیاوە، كڵدار لە قەبى بنەماڵەى باوكى بووە، پێاوێكى زاناو نیشتمانپەروەربووە لەگەلێ لاوە خزمەتى خۆى كردووە یەكێك لەبەر ئەوە كە خەلیفەى ((مەولانا خالد)) بووە تەریقەتى ((نەقشبەندى)) لە ناوچەى كوردستانى توركیادا بڵاوكردۆتەوە، لەم ڕووەوە خۆیشى بووە بە شێخێكى پایەبەرزو تا دوانزە هەزار مریدو پەیڕەویكەرى هەبوو، لەوانە بووە بە تەواوى بەسەر ئەو وڵاتانەدا زالأ بووە.
یەكێ بارى عیلمى‌و زانایى وەكو چۆن شێخێكى بەرزبووە زاناو عالمێكى بەرزتر بووە، گەلێ ئیجازەى تەدریسى داوە بە فەقیەكانى لەمانە دوانزە عالمى هەرە گەورە لەو ڵاتەدا دەستنێژو ((مجاز))ى ئەم بوون.
یەكێ لەبارى نیشتمانیدا لە باوەڕى شێخ سەعیددا حكومەتى ئەو سەردەمەى عوسمانى لە رێگاى شەریعەتى ئیسلامەوە نەچووە بەڕێوە، ئەمیش بۆهاتنەوە سەرڕێ ئەو حكومەتەو بۆ كەمكردنەوەى ئەو سەرانەو پیتاكانە كە حكومەت خستبوونیە سەر دانیشتوانى وڵات هەستا، نیشتمانپەروەرانى ترى كورد دایانە پاڵى، شۆرشى 1925- 1930ى كــوردى لــە وڵاتى تــوركیادا پەیـدابوو، لە ئەنجاما بەهۆى هـەندێ كەم‌و كووڕیەوە كە پەیدابوو سەرنەكەوتن، شێخ سەعید گیراو لەلایەن توركەكانەوە خنكێنرا.
ئەم پیاوە توانى لەو ماوەكەمەى ژیانیا پێشەواییەكى مێژوویى بۆ نەتەوەكەى خۆى لەو وڵاتەدا بگرێتە دەست. لەپایەى زانیارى‌و ئەدەبى‌و هونەریدا یەكەم كەسێ بووە لەو ناوچەیەدا هۆنراوە كوردى‌و فارسى‌و عەرەبیەكانى سۆزێكى دەدا بە مەردم. پیاوێكى بەسامان بووە. لە نان بدەیى‌و دیوەخاندارى دا بەسە بۆ ئەو كە پێشڕەوى شۆرشێك بووە. ناوبانگ‌و ((گریقە))ى مەولانا خالد لە شێخ سەعیدى پیرانەوە لەو ناوەدا دەنگ‌و ئاوازى پەیداكرد. كۆڕى مەدرەسەو خانەقاكەى وەكو پوورەى هەنگ وابوو، لە دوولاوە بۆ وەرگرتنى زانیارى رێگاى ((گریق))‌و شەریعەت      رووى تێكراوە. ئەو دوو رێگایە بوو كە لە ئەنجاما ڕچەى شكاند بۆ شۆرشى نەتەوایەتى. ئەم سێ رێچكەیە كە شێخ سەعیدى پیران گرتبووى بوون بەسێ شارێگە كە مریدان‌و پەیڕەوى كەرەكانى هەرسێ رێگاكە لە پاش خوێشى لەسەرى بڕۆن‌و شوێن ماڵەگەورە هەر كوێر نەبێتەوەو هەر ئاوەدان بێ.


میر شەرەفخانى كوڕى میر شەمسەددین بدلیسى ڕۆژكى

شەرەفخان لە رۆژى بیستەمى زیلعقدەى ساڵى 949 كۆچى داو 1541 زایین لە شارۆچكەى (كرهرود) لە نزیك شارى (قوم) لە ماڵى قازییەكى قومى (كەدەچنەوە سەر قازى شریحى كوفى) لە دایك بووە دایكى كچى میرخان بووە.
لە (9) ساڵیدا دەگەلأ شازادان لە كۆشكى شاهى تۆماسبى سەفەوى بۆ ماوەى سێ ساڵان خوێند‌وویەتى, لە 12 ساڵیدا لەسەر داواكارى هۆزەكەیان كراوە بەمیر چونكە باوكى گوشەگیریى هەڵبژاردووە...... ناردراوەتە سەرسـالیان‌و مەحموود ئاباد لـەلاى شـیروانانەوە ..... پاش ماوەیەك چۆتە لاى خاڵى كە مەحەمەد بەگى حاكمى هەمەدان بووە وە لە هەمەدان ژیاوە وكچى خاڵى مارە كردووە. سێ ساڵیش لە هەمەدان ماوە.
لە هەراى سوڵتان بایەزیدا كە پەناى بەشاى ئێران هێنا باوكى كرایەوە میرو گروهرودیان دایە.... دواى چەند ساڵێك دیسان باوك بۆ كوڕ دەستى لە میرایەتى بەردا. شەرەفخان بۆ ماوەى دوو سالأ هەمیشە وەك یاوەرو ڕاوێژكارێك لەگەلأ شادا بوو لێى جیا نەدەبوو.... بە لەشكر ناردیانە سەر ئەحمەدى خانى (بیە)وە بەسەر وڵاتەكەى ڕادەگەیشت. سولتان هاشمى حاكمى گەیلان بە 18هەزار سوارەوە هێرشى بردە سەر شەرەفخان كە لە چوارسەدو پەنجا سوار پترى نەبوو. لەشكرى گەیلانى شكاندو سێ منارەى لەسەریان بەرزكردەوەو گەیلانى گرت‌و لە پاشان لەسەر خواستى خۆى هاتەوە قزوین.... دیسان لەسەر خواستى خۆى ناردویانەتە وڵاتى شیروان‌و ناوچەكانى، تەركات‌و  ئەرش  و  ئاق داش  و  قەباڵەو  و باكۆ  و كەناراوى دراوەتێ كە خۆى‌و هۆزەكەى پێى بژین. لە پاش هەشت مانگ لەوێ بووە شاە تۆماسب مردووەو ئیسماعیل میرزا ناردوویە بردوویەتییە قەزوین‌و كردویەتى بە میرى كوردستان‌و لوڕستان‌و گۆران‌و هەر كوردێك كارى بە شاى ئێران بووە لە رێگەى میرشەرەفەوە دەبووایە پێى بگا.
دوایى شایان لێى ڕەنجاندووە و ناردوویەتییە سەر نەخچەوان...... سالێك‌و وچوار مانگ حاكمى نەخچەوان بوو سولتان مرادى سێیەم بە هۆى خوسرەو پاشاى میرى میرانى وان عەفونامەى بۆناردووەو هاتۆتەوە بدلیس جێگەى باوباپیرانى. ناوچەى موش‌و چەند جێگەیەكى ترى بۆ خراوەتە سەر بدلیس‌و ساڵانە 410 هەزار ئاقچەى داهات بوو.
خۆى دەڵێ: ئەمرۆكە دوامین رۆژى مانگى قوربانى ساڵى 1005 كۆچى و 1596زایینییە لە سایەى سەرى سولتان مەحەمەد خانەوە فەرمانڕەواى بدلیسم‌و كاروبارى خۆم داوەتە دەست شەمسەددینى كوڕم میرشەرەفخان لە ساڵى 1005 كۆچى 1596 زایینیدا تەواوبوو لە دانانى پەرتووكى شەرەفنامە؛ ئەوەى كە باسى میرەكانى كورد دەكات.


قاسم ئەمین‌و ئازادكردنى ئافرەت
ساڵێك لە ساڵان هەشتى ئازار هاتەوە..... سەرنووسەرى ئەو رۆژنامەیەى ئیشم تێدا دەكرد وتى:
هیچت بۆ هەشتى ئازار نەنووسیوە؟ ناتەوێ لە ڕۆژى ژنانى جیهاندا شتێك بنووسێت.
وتم: بەڵێ، ڕۆژى ژنان وادێت، دیارە لەناو ژنانى جیهاندا ژنانى عێراقیش جەژن دەگێڕن. ڕۆژنامەكەمان بە عەرەبى دەنووسرا، لەبەر ئەوە بۆ باسێك گەڕان كە بۆ خوێندەوارى عەرەب بێت‌و لە باسى ژنان بە دەرنەبێت‌و لە جەمسەرێكەوە بە كوردیشەوە ببەسترێتەوە. دوو وێنەم هات بەبیردا، بە خامە دوو نەخشەم بۆ كێشان، بالێرەدا نەخشەى وێنەى یەكەمیان بكەم بە كوردى.
دوو وێنەى موناسەبەت
(1)
قاسم ئەمین......
لە بیرەوەریى ئەودا دەچمە سەر چیرۆكى – تۆو خاك‌و با – ئەو چیرۆكەى بەرەو گەلێك كەسى ترى ڕاكێشام، گەلێك كەسى وا كە تاڵى بیرێكى وا كە بەم خاكەوە بەسترابێت پێكەوەى گرێداوین.... ئەو تاڵە تا دێت بە هێزتر دەبێت‌و پێچ دەخوات‌و پتەو دەبێت‌و من‌و ئەوان لە جوغزێكى وا گەورەدا كۆدەكاتەوە، كە هەموومان هەر سەربەوین‌و ئەو جوغزەش زۆر فراوانە......
ئەو پیاوە یەكێكە لەوانەى لە خاكى پاكى ئێمەدا لە دایك بووە، ڕەشەبایەكى تیژهاتووە... نازانم ڕەشەباى شەڕبوو، یا هەر هەوڵدان‌و ئاوارەییە كۆنەكەى ئادەمیزاد بووە بە دواى پاروو ناندا، یاشتێكى تر بووە؟ هەر چۆنێك بووبێت، هەر ڕەشەبایەكى باڵدار بووە، یا ئەو تۆوە خۆى باڵداربوو لە ناوجەرگەى شارى سلێمانیدا، بەسەر گەلێك لووتكەى بەرزدا فڕیوەو بەمەلەوانى بەسەر گەلێك دەریادا ڕۆیشتووەو رێگەى بڕیوەو گەیشتۆتە كەنار رووبارى نیل، وەك پێشینان وتویانە:
(دەوەن ببێت بە دار، لەبنیدا بحەوێنەوە فەقیرو هەژار).
بەڵێ، درەختێك بوو، سێبەرى زۆرى زۆر دوور دەڕۆیشت‌و لەگەلأ جوغزى سێبەرى تردا لە كۆڕى مەسەلەیەكدا یەكیان دەگرتەوە، كە بووە بەیەكێك لە مەسەلە هاوچەرخییەكانى جیهانى ئەمڕۆ.

ئازادكردنى ژن‌و قاسم ئەمین. دووسەر ناوون، دوو ناونیشانى بەیەكدا چووى یەك مەسەلەن. ئێمەش وەك گەلانى خەباتكارى تر، لە چیرۆكى شارستانیدا بەشمان بە هەردوو سەرناوو بەم دەستكەوتەوە هەیە. بەڵێ، هەموو هاوبەشین، بەڵام ئێمە هەتا هەتایە هەر لە كڵاو رۆژنەى شانازییەوە دەڕوانینە قاسم ئەمین. كەڵە پیاوى مەسەلەیەكەو شانازیى پێوە دەكەین. تۆوێكە بە دەم باوە فڕى، درەختێكى میسریى سێبەردارى واى لێڕوا كە بە ستایشەوە باسى یەكەم نیشتمانى بكرێت ... لەبەر ئەوە شانازیى پێوە دەكەین...... ئەم تۆوەى لە كوردستانەوە ڕۆیشت دڕكى لێ نەڕوا....

ئەمەى سەرەوەم بە عەرەبى نووسیبوو، دیارە ئەمە وێنەیەكى ئەدەبى بوو..... چەند دێڕێكى مێژوو بوو لێى زیاد كرابوو، خامە سێبەرى خۆى پێ بەخشیبوو. بەڵام ئەو ڕاستییەى پەڕتووكى مێژوو نووسیویانە ئەوەیە كە قاسم ئەمین خۆى ساڵى 1865 لە تۆڕە (گره) لە میسر لە دایك بووە. بەڵام مەحەمەد ئەمین بەگى باوكى كە لە سوپادا ((میر ئاڵاى))بوو، خەڵكى سلێمانییەو بەدەم فرمانەوە لە سلێمانییەوە گەیشتە میسر.
قاسم ئەمین لە ئەسكەندەرییە گەورەبوو و لەوێ دەستى كردووە بە خوێندن، پاشان هاتۆتە قاهیرەو (ئەزهەر)ى تەواوكردووە. زۆر لە پێشەوا شێخ مەحەمەد عەبدەو لە سەعد زەغلوولەوە نزیك بووە. پاشان چووە بۆ فەرەنساو لە زانستگاى مونبیلیە كۆلێجى حوقوقى تەواو كردووەو ساڵى 1885م هاتۆتە میسر. لە دادگاكانى میسردا لە (حاكم)ییەوە دەستى پێكردووەو هەر لە دادگادا گەیشتۆتە پلەیەكى بەرز.
قاسم ئەمین لە پالأ دیبلۆمى حوقوقدا، گەلێك بیرى تازەى لە فەرەنسەوە هێنایەوە. هەر لەوێ بیرى لە ژیانى ئافرەتى رۆژهەڵات دەكردەوە. بە باوەڕو بڕیارەوە هاتەوەو ئاڵاى ئازادكردنى ئافرەتى هەڵـگرت. داواى دەكرد كە ئافرەتى میسرى، یا عەرەب‌و موسڵمان هەموو عەباو پەچە فڕێدەن، بخوێنن، لە هەموو كاروبارێكدا هاوبەشى پیاوبن. 
ساڵى 1889 پەڕتووكى ((ئازادكردنى ئافرەت))ى بڵاوكردەوە. ئەم بیرە تازەیە كۆنەپەرستانى وروژاند، كەوتنە هاوارو هەڵڵاو بەرپەچ دانەوەى. قیژە قیژى كۆنەپەرستان ئەو پیاوە خاوەن بیروڕابەرى سارد نەكردەوە، نەیترساند، بەڵـكو زیاتر پێى داگرت‌و ساڵى 1906 وەڵامى هەموو ئەو كۆنە پەرستانەى بە پەڕتووكى ((ئافرەتى تازە))دایەوە. ئەم بیرە پێشكەوتنخوازانەى بوو بە هۆى كۆمەڵە موناقەشەو لەسەر نووسنێكى زۆر. هەندێك بەرپەچیان دایەوەو هەندێك پشتیان دەگرت. زۆر نووسەرى بەناوبانگى سەردەمى خۆى ڕاكێشایە كۆڕى مەسەلەى رۆژ گەیاندى بە پلەیەكى نوێ.
ئەگەر سەیرى نووسینەكانى قاسم ئەمین بكەین دەبینین نووسەر پەنا دەباتە بەر بەڵگەو بە هێمنى پێسەلماندن‌و خۆى لە شێوەى خوتبەدان‌و پیشەسازیى نووسین‌و بچووك گەورە كردن بە دوور دەگرێت، ئەمە لەو دوو پەڕتووكەیدا كە باسمان كردن‌و لەو كۆمەڵە نووسنەدا بە ناوى ((وشەكانى قاسم ئەمین بەگ))ەوە بڵاوكراونەتەوە دیارن. زۆر وتار لەسەر ژیانى ئەم كەڵە پیاوە نووسراون. دیارترینیان پەڕتووكى ئەحمەد خاكییە كە ناوى ناوە ((قاسم ئەمین)).
ئێستاش لە جیهانى عەرەبدا كە ناوى ئازاد كردنى ئافرەت دێت، بێ پەروا ناوى قاسم ئەمین بە یەكەم ڕابەردێت. بەڵى......
ڕابەرى ئازادكردنى ئافرەتى عەرەبە، نووسەرێكى جوان نووس‌و پاك نووس‌و پێشكەوتنخوازى عەرەبە. بەڵام تۆ بڵێیت حەمەئەمین بەگى میر ئاڵا كە بەداخى گەڕانەوەى نیشتمانەوە سەرى ناوەتەوە، ئەوەى لە بیردا بووبێت، كە لە هەموو سەرچاوەكەیدا ناوى خۆى بە هۆى ئەو كوڕە بلیمەتەیەوە تۆمار دەكرێت‌و دەنووسرێت: نووسەرێكى گەورەى عەرەبەو لەڕەچەڵەك دا كوردە. 
ئایا دەبێت زانیبیتى كە رۆژێك دێت ئێمەش شانازى بەو تۆوە باڵدارەوە دەكەین، كە لە خاكى میسردا سێبەرى داوەو دڕكى لێ نەڕواوەو دەیكەین بە بەڵـگەیەكى ترى پێوەندیى پیرۆزى كوردو عەرەب؟


لێكدانەوەى وشەكان:
ناتەوێ	:	تەنەڤێت ، ناخوازى
بەڵى	:	لەبێ
دەنووسرا	:	دهاتە نڤیسن
جەمسەر	:	لاى سەر
ببەسترێتەوە	:	بێتە گرێدان
بیر	: 	هزر
خامە 	:  	قەڵەم ، پێنووس
بیرەوەرى	:	بیرانین
دەچمەوە	:	ڤەدگەرێم ، دزڤڕم
تاڵ	:	تار
پێچ دەخوات	:	دفەتلێ ، لوول دەخوات.
جوغز	:	دائیرە
سەربەوین	:	ئەم ئێت وینە
لووتكە	:	ڕەخ
بەیەكداچوو	:	چوونە ناڤ هەڤ
كڵاو ڕۆژنە	:	كولوك
شانازى	:	سەرفرازى ، سەربلندى
دڕك	:	دڕى ، سترى ، خار
ئاڵا	:	بەیداغ
وروژاند	:	ئاراندى
كەڵە پیاو	:	مرۆڤێت مەزن
تۆو	:	توخم ، تۆڤ
پرسیار و راهێنان
1-	قاسم ئەمین كێیە؟
2-	بۆچ بۆتە یەكێك لەڕابەرانى ئازادكردنى ئافرەت؟
3-	چۆن ئێمەش مافى شانازیمان بەو كەڵە پیاوە هەیە؟
4-	ساڵى 1975، ساڵى جیهانیى ئافرەت بوو، وتارێك لەم بارەیەوە بنووسەو یادێكى قاسم ئەمین بكەوە.
 ((ئیبن سینا))

گەورەترین‌و بەناوبانگترین زاناو عالمى سەدەى پێنجەمى كۆچى (ئەبو عەلى سینا)یە كە یەكێكە لە زانا بێ هاوتاكانى جیهانى ئیسلام، ناوى (ئەبو عەلى كوڕى حسین كوڕى عبدالله)یە كە بە (ئیبن سینا) ناوى دەركردووە، لە ساڵى (375)ى كۆچى لە (ئەفشنە)ى بخارا لە دایك بووەو باوكى خەڵكى بەلخ بووەو یەكێك بووە لە فەرمانبەرانى دەوڵەتى سامانى‌و لە دێى (خریپین) كە سەر بە بخارایا فەرمانبەر بووە. ئیبن سینا زۆر زیرەك‌و بلیمەت بووە، هەر لە منداڵییەوە لە خوێندن‌و زانست‌و هونەردا، لەریزى پێشەوە بووە، ئەدەب‌و حیكمەتى خوێندووەو ئینجا رووى كردۆتە پزیشكى‌و زۆرى پێنەچووە كە بووە بە شارەزایەكى تەواو لە زانستى پزیشكى‌و حەڤدە ساڵى تەواونەكرد كە بوو بە پزیشكێكى ناودارو پەیوەندى لەگەلأ بارەگاى سامانییەكاندا پەیدا كرد. ئەوە بوو دوواى نەمانى سامانییەكان (بخارا)ى بەجێهێشت‌و رووى كردە (خوارزم)‌و چەند ساڵێك لەوێدا مایەوەو لە دواییدا چوو بۆ (گورگان) بۆ لاى (قابوسى كوڕى وەشمگیر) بەڵام لەو كاتەدا (قابوس) كوژراو (ئەبو عەلى)نەى دى، لەبەر ئەوە لە (گورگانەوە) چوو بۆ (رەى)‌و (مجدالدولە)ى دەیلەمى تیماركرد لەبەر ئەوە (مجد الدولە) زۆر نوازشى كرد، دواى ئەمە چوو بۆ هەمەدان‌و لەوێ لەگەلأ (شمس الدولە)ى كوڕى (فخر الدولە) كە حاكمى هەمەدان بوو دۆستایەتى كرد‌و هەمیشە لە گەڵیدا بوو تا بوو بە وەزیرى، بەڵام لە زەمانى (شمس الدولە)ى كوڕى فخر الدولەدا خرایە زیندانەوە، دوواى بەرەڵلابوونى چوو بۆ لاى (علا‌والدولەى كاكویە) كە حاكمى ئەصفەهان بوو، ئینجا دەستى كرد بە دانانى پەرتووك‌و نووسراو، تەنانەت چەند پەرتووكێكى بەناوى خۆیەوە دەركرد تا لە ساڵى (428)ى كۆچیدا كە لەگەلأ (علا‌والدولە)دا چوو بۆ هەمەدان كۆچى دووایى كردو لەوێدا نێژرا. هەروەكو وتمان (ئەبو عەلى) یەكێكە لە بلیمەتەكانى جیهان‌و ناوى لە لیستەى زاناو پزیشك‌و حەكیم‌و فەیلەسووفەكانى جیهاندا وەك ئەستێرەى پرشنگدار دەدرەوشێتەوە، لەگەلأ ئەوەشدا كە (ئەبو عەلى) زۆر لە هاتووچۆو سەفەردا بووە، بەڵام گەلێك پەڕتووك‌و نووسراوى بەنرخى لەپاش بەجێماوە، لە پەڕتووكە بە ناوبانگەكانى (ئەبو عەلى سینا) – شفا – یە لە حیكمەت، كەبریتییە لە باسى دەربارەى فەلسەفە، مەنتیق، ریازى، تەبیعى‌و ئیلاهى)‌و بە گرنگترین پەڕتووك دادەنرێت لە فەلسەفەدا لەلایەن موسلمانانەوە نووسرابێت. هەروەها (نجات) كە لە حیكمەتە، بەڵام لە پزیشكیدا پەڕتووكى (قانون)ە كە بەگرینگترین پەرتووكى (پزیشكى) دادەنرێت لە جیهانى ئیسلامداو گەلێك لێكدانەوەو شەرحى لە سەركراوە، تەنانەت یەكێك بووە لەو پەڕتووكانەى كە قوتابخانە پزیشكییەكانى ئەوروپا وانەیان تێدا دەخوێند، هەروەها پەرتووكى (الاشارات ‌والتنبیهات) لە حیكمەت..... ئەمانە هەمووى بە زمانى عەرەبى نووسیوە، بەڵام چەند پەڕتووكێكى بە فارسى نووسیوە، وەكو (دانشنامەى علائى) كە بەناوى (علا‌و الدولە)ەوە نووسیوێتى. لە (مەنتیق‌و حیكمەت‌و تەبیعى‌و ئیلاهى) جگە لەمانەش – ئیبن سینا – چەشەى شاعیرى بووە شپعریشى وتووە بە فارس عەرەبى، ئیبن سینا گەڵێك شاگردو قوتابى هەبووە كە لە ژێر دەستیدا وانەیان خوێندووە، وەكو (عبید جوزجانى) لە ساڵى (403)دا چۆتە لاى‌و (ئەبو عەبدولڵا مەحەمەدى كوڕى ئەحمەدى معصوم)‌و (ئەبو الحسن بهمنیار كوڕى مرزبان) كە خەڵقى ئازەربایجان بووە.... هەتا هەتایە ناوى (ئەبو عەلى سینا) لە لاپەڕەكانى مێژووى عیلم‌و هونەرو ئەدەبیاتدا سەرتۆپەو جێى شانازى میللەتانى جیهانى ئیسلامییە. و هەر ئیبن سیناو هاوڕێیانى ئەو بوون كە دەرگاى كۆشكى زانست‌و عیلمییان خستە سەرپشت‌و بوونە هۆى ئەوەى كە شاگردان‌و قوتابییانى تر لەناو میللەتانى موسڵماندا پەیڕەویان بكەن‌و بەردەوام بن لەسەر دانان‌و نووسین‌و وەرگێڕان‌و شەرحى گەلێك لە زانستەكان، چ دینى‌و   چ عیلمى، چ ئەدەبى، پەڕتووكخانەى ئیسلامى بێبەش نەكەن لەو زانست‌و هونەرانە، تەنانەت ببێت بە سەرچاوەیەك بۆ زاناو عالمەكانى ئەوروپاو هەموو جیهان سوودى لێ وەربگرێت.

لێكدانەوەى وشەكان: 
ئەفشنە	:	دێیەكە سەر بە (بخارا) لە ناوچەى ماورا‌والنهر.
بەلخ	:	شارێكە لە ئەفغانستان لەسەر سنوورى ئەفغان‌و سۆڤیت.
سامانى	:	دەوڵەتى سامانى لە ناوچەى ما ورا‌و النهر لە ساڵى 279دامەزرا.
خوارزم	:	ناوچەیەكە لە ما ورا‌و النهر.
گورگان	:	ناوچەیەكە لە ئێران.

گفتوگۆ:
1-	ئەبو عەلى سینا بە چى بەناوبانگە؟
2-	ئایا ئەبو عەلى سینا دەبێت بە زانایەكى جیهانى بناسرێت؟
3-	ناوى پەڕتووكە گرنگەكانى ئەبو عەلى سینا بنووسە؟


تاگور

ئەم سەرزەمینەى ئێمەى تێدا دەژین گەلێك ڕۆڵەى پاڵەوان‌و قارەمان‌و پیاو چاك‌و شاعیرو زاناو فەیلەسوفى پێگەیاندووە، كە هەموو وەكو ئەستێرەى گەشى پرشنگدار لە ئاسمانى زانست‌و هونەرى مرۆڤایەتیدا دەدرەوشێنەوە، لەوانەكانى پێشوودا باسى چەند كەسێكمان لەوانە كرد چ لە نەوەى كورد و عەرەب و ئێرانى، وەیا ڕۆژهەڵاتیى یا ڕۆژئاوایى، ئێستاش باسى زاناو شاعیرێكى بلیمەت دەكەین كە نموونەى مرۆڤایەتى‌و پەیكەرى خۆشەویستى‌و كانى دڵسۆزى‌و پۆپەى زیرەكى بووە، ئەویش (رابندرانات تاگور)ى هیندییە.
هیندستان هەر وەكو چۆن كانى هەموو جۆرە بەروبوومێكى سروشتیى بووە، مەڵبەندى خۆشەویستى‌و ئیلهامى شیعرو مۆسیقاش بووە، سەرزەمینى (بودا) و (غاندى) و (نەهرۆ)، سەرزەمینى بە هارات‌و پیت‌وفەڕێك كە دەوڵەتە ئەوروپاییەكان خەویان پێوە دەدى‌و هەولأ‌و كۆششیان داگیركردنى بوو، بەڵام هندستان بە هۆى ڕۆڵە رۆشنبیرەكانیەوە زوو خۆیان لە دیلێتى‌و زۆرو ستەم ڕزگاركرد، لەوانەى كە كۆششى چاو لێى ناپۆشرێت‌و دەورى باڵاى هەبوو لە پێش خستنى ڕادەى ئەدەبیات‌و خوێندەوارى‌و شیعرو شاعیرێتى، (تاگور)ە.
(ڕابندرانات) حەوتەمین كوڕى (دڤندرانات) تاگورە كە لە رۆژى شەشى ئایارى 1861دا لە (كەلكەتا) لە دایك بووە. باوكى تاگور كابرایەكى خوێندەوارو، دەستدارێكى دەوڵەمەند بووە، تاگور تا چەند پلەیەك لە هندستان خوێندویەتى‌و لە دواییدا بە فەرمانى باوكى لەگەلأ برا گەورەكەیدا چووە بۆ (لەندەن) تاكو لە دانشگاى حقووق (قانون) بخوێنێت. بەڵام تاگور چونكە شێت و شەیداى شیعرو مۆسیقا بوو. ئەوەندە گوێى نەدایە ئەو خوێندنەو دەستى كرد بە خوێندنەوەو وانەكردنى شیعرى شاعیرە هەرە بەرزەكانى ئینگلیز، وەك شكسبیر، ملتون ، پیرو ، شیلى‌و لە دواییدا چەند وتارێكى دەربارەى (گۆتەو دانتى‌و بترارك‌و، تاسو) لە گۆڤارى (بهاراى) كە برا گەورەكەى دەریدەكرد بڵاوكردەوە، لەگەلأ چەند پارچەیەكى وەرگێڕاو لە شیلى‌و ڤیكتۆر هۆگۆ، بڵاوكردەوە لەگەلأ ئەمانەشدا خەریكى مۆسیقاو نەواو ئاواز بوو، كەمێك لاتینیشى خوێند، كە گەڕایەوە بۆ هیندستان دەستى كرد بە بڵاوكردنەوەى بەرهەمەكانى، وەكو (گۆرانى ئێوارێ) ئەمانەى شتێكى تازە بوون لە شیعرى (بەنگالى) هندستاندا لەبەر ئەوەى گۆڕانێكیدا بە شیعرى بنغالى ناویان نا (شیلیى بەنگال)، چونكە لە ڕووى كێش‌و قافیەو بابەت‌و ناوەرۆك‌و ڕوخسارەوە لە شیعرى بەنگالیدا گەلێك شتى تازەى هێنایەكایەوە.
تاگور لە نمایشنامەدا دەستێكى باڵاى بووە، لەوانە (تۆڵەى سروشت)ە. لە ساڵى 1887دا دیوانێكى تازەى بڵاوكردەوە بە ناوى (هێل‌و رووەكان) – خگوگ ومسگحات – كە یەكەم قەسیدەى ناوى (ژیان)ەو تێیدا دەلێت:
نامەوێ بمرم لەم دنیا جوانە
دەمـەوێ بژیم لەگەلأ خەڵكدا
لە ژێر تیشكى رۆژدا لەناو ئەم باغچە پڕ گوڵە،
رێم بدەن تا لەناو ئەو دڵە زیندووانەدا شوێنێك بدۆزمەوە،
لەسەر ئەم زەمینە سەردەكات.
پڕە لە جیابوونەوە، لەبەیەك گەیشتن لە گریان،
وازبێنە با خانوویەكى نەمر دروست بكەم،
لەتان‌و پۆى خۆشى خەڵك‌و ناخۆشیان،
ئەگەر نەمتووانى بهێڵە تا هەم لە ناویان شوێنێك پەیدا بكەم. رێم بدە بەیانى‌و ئێوارێ گوڵى گۆرانى نوێ بڕوێنم تا بیكەنەوە.
گوڵەكانم بەزەردەخەنەوە ببەن.
ئەگەر سیس بوو (هەڵوەرى) حەیف فڕێى بدەن.

ئا بەم جۆرە تاگور لە ژیان گەیشتبوو، بەم جۆرە دڵى دەكردەوە بۆ هەموو مرۆڤێك، تاگور بە هۆى نەخۆشى دایكییەوەو مردنى بێبەش بوو لە خۆشەویستى و كۆشى دایك، لەبەر ئەوە ئەم بێبەشییە لە بەرهەمەكانیدا دیارە.
تاگور گەلێك وڵاتى دیوەو لە زۆریاندا موحازەرەى وتووە، وەك ئینگلترە، یابان ، روسیا ، عێراق. لە رۆژى (17)ى ئابى 1941دا، تاگور دڵى گەورەى پڕ لە خۆشەویستى‌و سروش‌و ئازادى‌و شیعرو مۆسیقاى بۆ هەتاهەتایە لە لاپەڕەى مێژوودا، جێگیرو پڕ بە پرێتى‌و هەمیشە میللەتى هیندو وڵاتى هیندستان شانازى پێوە دەكەن، چونكە بەراستى رۆڵەیەكى دڵسۆزى وڵات‌و میللەت بووەو بەپێى تواناو دەسەڵاتى كۆششى كردووە جێ دەستى لەگەلأ جێ دەستى هاوڕێ دڵسۆزەكانى تردا، لە رۆشنبیرى هیندیدا بە تایبەتى لە ئەدەبیاتدا دیارەو سوود بەخشە.


لێكدانەوەى وشەكان:
پاڵەوان	: 	ئازا ، نەبەرد ، قارەمان
بلیمەت	: 	زیرەك
مەڵبەند	:	شوێن (مركز)
بەهارات	:	داودەرمانى چێشت و خواردەمەنى
فەرمان	:	ئەمر
كێش	:	وەزن
نمایشنامە	:	(مسرحیە)
موحازەرە	:	(محاچرە)

گفتوگۆ:
1-	تاگور كەى‌و لە كۆى لە دایك بووە؟
2- ئایا دوورى تاگور لە دایكییەوە كارى كردە سەرشیعرەكانى؟
3- تاگور دەورى چى بوو لە ئەدەبیاتى بەنگالیدا،  بەتایبەتى لە شیعردا؟
4- ئەو چەند دێرەى كە لە شیعرى تاگورەوە وەرگیڕراوە، بە ئینشاى خۆت بینووسەو وەكو شیعرى لێ بكە.


مەلا مەحەمەدى كۆیە
1876 – 1943

مەلا مەحەمەدى كۆیە كە بە مەلاى گەورە بەناوبانگە، كوڕى حاجى مەلا عەوڵاى جەلى زادەو لە 1876ى زایینى لە شارى كۆیە هاتۆتە دنیاوە. بنەماڵەى جەلى زادە هەر لە سەردەمێكى كۆنەوە بە عالم‌و زانایى هاتونەتە خوارەوە، لە هەموو رۆژێكدا دەستە جڵەوى عیلمیان لەو وڵاتەدا بە دەستەوە بوو، مەلا مەحەمەد خۆى فیكرێكى روون‌و ڕۆشنبیرییەكى تەواوى هەبووە. دەتوانرێت لەناو مەلایانى وڵاتى كوردەواریدا بەوە دابنرێت كە پێشڕەوى ڕۆشنبیرى بووە، چ لەلایەن كاروبارى نەتەوایەتى‌و كۆمەڵایەتیەوە. لە لاپەڕە پان‌و درێژەكەى ژیانیدا گەلێك رووپەڕەى لە ژیانى خۆیدا هەڵگێڕاوەتەوە، هەر لە وانە وتنەوە لە ژوورى فەقێیان تا قازییەتى‌و ئیشى میرى، تا ئەندامەتى ئەنجوومەنى دامەزراندنى عێراق. كە كەوتە ساڵى 1928، ئیتر بە تەواوى لە هەموو فرمانێكى میریى كەنارى گرت‌و ژیانى خۆى بە تەواوى تەرخان كرد بۆ وانە وتنەوەو پەڕتووك دانان‌و ڕووناك كردنەوەى بیروباوەڕى خەڵك، تا ماهەر ئەمەش ئیشى بوو. لە 12ى تشرینى یەكەمى ساڵى 1943 ئەو شوێنى هاتنە دنیایەى بوو بە مەڵبەندى هەتاهەتایى‌و كۆچى دووایى كرد.
بێجگە لەو رێبازانە كە مەلامەحەمەدى كۆیە گرتبوونى ئەو ڕێبازەى كە ئاووڕدانەوە لە كچ‌و رێگەدان بەسەربەستیى ئافرەت لە كۆمەڵدابوو ئەمەیان بەرانبەر بەو لە هەموویان گرنگترو بەسوودتر بوو. مەلا مەحەمەد لەسەر ئەو باوەڕە بوو كە ئافرەت نیوەى كۆمەڵەو بەبێ دەستیاوى ئەو كۆمەڵە وەیا ئەو نەتەوەیە پێش ناكەوێت. ئافرەت دەبێت ڕێگاى خوێندن بگرێت بۆ ئەوەى لەو ڕێگایەوە بە تەواوى بێتە ناو كۆمەڵەوەو شان بەشانى پیاو بۆ پێشكەوتنى ئەو كۆمەڵە بچن بەڕێوە. پێشەكى ئەمەى لە خۆیدا بەدیهێنا.    لە ساڵى 1926دا نەوەك هەر كچى خۆى خستە مەكتەبەوە، بەڵكو وتى دەبێت لە مەكتەبدا لەگەلأ كوڕدا لەسەریەك كورسى دابنیشن بۆ ئەوە پێكەوە وانەى پاشەرۆژى نەتەوەى خۆیان‌و مێژووى نەتەوەكانى تریش بخوێنن.
ئەم هەنگاوەى كە ئەم هاویشتى گەورەترین هەنگاوێك بوو بۆ ئەو ڕۆژە، چونكە ئافرەت لەو ناوچەداو لەو ڕۆژەدا زۆرتر لە مافەكانى زەوت كرابوو. ئەو هێناى ئەو بیرو باوەڕە كە لە دڵیدابوو بەرانبەر بە سەربەستى ئافرەت بەكردەوە پیشانى هەموو كەسێكیدا، ئینجا بە زمانێكى پاراویش هاتە مەیدان‌و بوو بە لایەنگرى سەربەستیى ئافرەت‌و پڕ بە دەم بانگى كردوو وتى:

ژن زینــەتــى دونیـــایـــە     ئــەمــانــەتى خــــودایـە
حــەبـیـبى مسـتـەفــایــە      قـەڵاتن لــە بــۆ مێـردان
ژن ئەگەر بە حورمەت بێ      بێ زیللەت‌و زەحمەت بێ
بە تــەریبەو رەحـمەت بێ     دلأ گـوشـادو لێـوخەندان
كـوڕى دەبـێ وەكى شـێر      عــاقـــلأ‌و دانـــاو دلێـــر
بەدلأ غــەنـى بــە چـاوتێر      ســەردارو مـەردى مـەیـدان

دەرحــەق ژنــان بێ بـاكن    بـــۆیـــە بــێ داكـى چــاكـن
سـەیرى حـاڵى خۆ نـاكەن    وەك دڕكـن لــە نێــو عەردان

ژنـیش وەك مــوزەكـــەرە   عـەینەن ئەوەیــش بـەشـەرە
چــاو لادانى لــــەســــەرە    هــەردوو لـەیـەك حـوكمـدان
وەزیـفـەى زۆر گــەورەیـە     دەزانـى ئــەوەیــش چییـە؟
منــدالأ بــوون‌و تــەربیــە     بێ مەسخەرەو جوێن پێدان

تەماشا دەكەین مەلا مەحەمەدى كۆیە چ بە كردەوە چ بە وتن بوو بەو كەسەى كە بە پەنجە لە بارەى داواكردنى سەربەستیى ئافرەتەوە بە جۆرێك هێماى بۆ بكرێت كە لە پاش خۆى ئەو كردەوەو ئامۆژگارییەى بوو بە جێگاى پەیڕەوى كردن......

گفتوگۆ:
1-	مەلا مەحەمەدى كۆیە بەچى بەناوبانگە؟
2-	دەربارەى سەربەستیى ئافرەت، بە درێژى باسى دەورى مەلا مەحەمەد باس بكە؟
3-	دەربارەى ژیانى مەلا مەحەمەدى كۆیى بدوێ.



شێخ مەحەمەد عەبدە
1849- 1905

وڵاتە خۆشەویستەكەمان جێنزرگەى پیاو چاكان‌و زانایان‌و پاڵەوانان‌و قارەمانانەو گەلێك رۆڵەى زرنگ‌و بەهۆش‌و پڕعیلم‌و زانستى پەروەردە كردووە، و بە هۆى ئەوەى كە زاناكانمان بە دواى عیلم‌و خوێندندا وڵاتیان بەجێ هێشتووەو لە ناو وڵاتەكانى ناوچەى رۆژهەڵاتى ناوەڕاست بەواتا لەناو وڵاتە موسڵمانەكاندا بڵاوبوونەتەوە، گەلێك زاناو بلیمەتمان هەیە كە لە دەرەوەى وڵات لە دایك بوون‌و، بەڵام پەیوەندیى ئایینى ئیسلامى پیرۆزو گیانى برایەتى‌و خۆشەویستى واى لێ كردوون كە خۆیان بە بێگانە نەزانن‌و هەولأ‌و كۆششیان بریتى بێ لە خزمەتى عیلم‌و زانست‌و رێى راست پیشاندان بۆ هەموو هاووڵاتیان‌و هاوبیرو باوەڕیان.
شێخ مەحەمەدى عەبدە یەكێكە لەوانە كە تاهەتایە وەك ئەستیرەى پرشنگدار لە ئاسمانى مرۆڤایەتى‌و ئیسلامیدا دەدرەوشێتەوە. شێخ محەمەد عەبدە كوڕى شێخ حەسەن خێرولڵاى كوردییە، باوكى هەر بە ناوبانگى كوردییەوە ناوى دەركردبوو، مەحەمەد عەبدە لە گوندى (شترا) لە وڵاتى میسر هاتۆتە دونیاوە، لە پاش خوێندنى قورئان‌و سەرەتای زانیاریى عەرەبى، چۆتە (گنگا) پاشان بۆ (جامعەى ئەزهەر) لە قاهیرە، ئیجازەى زانایى لە ئەزهەر وەرگرتووە، پاش وەرگرتنى دبلۆمى عیلمى لە دام‌و دەسگاى دەوڵەتدا كارى كردووە. بەهۆى ئەو بیروباوەڕە تازەو پێشكەوتووییەوە، كە هەیبووە دوور خراوەتەوە بۆ گەلێك شوێن. بەتایبەتى لەبەر ئەوەى كە لەمەشخەلأ هەڵگرەكانى شۆرشى (عرابى پاشا) بووە، ئیتر لە میسر جێى نەبۆتەوەو، چووە بۆ سوریا، لە سەرداواكردنى مامۆستا خۆشەویستەكەى (جمال الدین ئەفغانى) چووە بۆ پاریس‌و لەوێ پێكەوە رۆژنامەى (عروە الوپقى) یان دەركردووە. پاشان گەڕاوەتەوە بۆ (بێروت)‌و ئینجا بۆ میسر. لە گەلێك پایەى دەوڵەتیدا كارى كردووە، تا لە دوواییدا كراوە بە (مفتى دیارى میسر)ى‌و لەم وەزیفەیەدا ماوەتەوە تا لە ساڵى 1905 لە ئەسكەندەرییە بە نەخۆشیى سەرەتانى دلأ كۆچى دووایى كردووەو لە قاهیرە نێژراوە.
شێخ مەحەمەد عەبدە یەكێكە لە پیاوە عیلمیە هەرە بەرزەكانى سەدەى نۆزدەهەم لە عالەمى دەرەوەدا. بیروباوەڕو زانیارییەكەى لە هەموو لایەكەوە بە پەنجە ئیشارەى بۆ دەكرا. كە (جمال الدین) ئەفغانى شوێن هەوارى گواستەوە بۆ میسر، شێخ مەحەمەد عەبدە بوو بە قوتابییەكى دڵسۆزى ئەو، و ئەویش بوو بە مامۆستایەكى جگەر سۆزەى ئەم لە هەموو روویەكەوە، ئەو وانە وەرگرتنەى لەو مامۆستا بەرزەى كردیە كارێك كە ئاسۆى بیروباوەڕى ئەوەندەى تر فراوان بێتەوەو روون بێتەوە، لە ماوەى ژیانیدا داواكارى ڕێكوپێكى كۆمەڵایەتى‌و سیاسى بووە لە عالەمى ئیسلامیدا، دوو باوەڕى بەرز لەمێشكى (شێخ مەحەمەد عەبدە)دا چەسپى بوو، یەكێك پێویستى بەینى حكومەت‌و گەل. كە حكومەت دەبێت دادو عەدل بەرامبەر بە گەل بنوێنێت‌و گەلیش دەبێت فەرمانبەردارى ئەو حكومەتە بكات، جگە لەمانەش لەگەلأ هاوڕێكەیدا قاسم ئەمینى كورد یەكێك بوو لە داواكەرانى ئازادى بۆ ئافرەت. ئەم بیروباوەڕەانەى بوو كە لاپەڕەى رۆژنامەكانى میسرو سوریا‌و پاریس باوەشیان بۆ دەگرتەوە، هەر ئەم بیروباوەڕانەى بوو كە جێگاى پێ لەق دەكرد لە وڵاتى میسردا.
شێخ مەحەمەد عەبدە بێجگە لەو وتارانەى كە لە بارەى ئیسلامەوە لە ڕۆژنامەكاندا بەتایبەتى لە (الوقائع المصریە) و (عروە الوپقى)دا بڵاوى دەكردەوە ئەم بەرهەمانەى تریشى لە ماوەى ئەو تەمەنە كەمەدا لە شوێن خۆى بەجێ هێشتووە:
1-	تەفسیرى قورئان.
2-	رسالە التوحید.
3-	رسالە الواردات.
4-	شرح نهج البلاغە.
5-	شرح مقامات بدیع الهمدانى.
6-	الاسلام والرد على منتقدیە.
7-	الاسلام والنصرانیە مع العلم و المدنیە.
8-	الپورە العرابیە
شێخ مەحەمەد عەبدە شارەزایى تەواوى هەبوو لە فارسى‌و عەرەبى‌و فەرەنسیدا.

لێكدانەوەى وشەكان
جێ نزرگە	:	شوێن هەوار ، شوێن.
زانا	:	دانا
دام و دەسگا	:	بەرێوەبەرایەتى
چەسپى بوو	:	جێگیربوو

پرسیار
1-	شێخ مەحەمەد عەبدە بەچ جۆرە پیاوێك دەژمێررێت؟
2-	مەحەمەد عەبدە داواى چى دەكرد؟
3-	لەبەرچى لەمیسر دوور خرایەوە؟
4-	وتارێك دەربارەى زانایەكى كوردى خاوەن بەرهەم‌و بیروباوەڕ بنووسە؟


خەمڵى پەمۆو تكاى شێخ
                                                              (( حەسەن قزڵجى))
هاوینى ساڵى 1956بوو، زەوى خوا دەزانێ بۆ جارى چەندەم لە رۆژ نێزیك دەبووەوە، تیشك‌و تینى زیاترى لە خۆر وەردەگرت. خانەقا چۆلأ‌وهۆلأ بوو، وەرزێرەكان وەكوو هەموو هاوێنێكى دیكە بەئیشوكارى كشتوكاڵەوە سەریان قالأ بوو، نەیان دەپەرژا سەرى ماڵى شێخ بدەن. ئەگەر دەرفەتیشیان بووایە لەبەر ئەوە كە نوخشە دەرنەهاتبوو، لە روویان نەدەهات بە دەستى خاڵى‌و بەتالأ بێنە زیارەت. پەردەى كش‌ومات بەسەر خانەقاو ماڵى شێخدا كشابوو، لەشەو و ڕۆژدا تەنیا پێنج جار دەنگى سۆفى قادرى هەورامى گۆمى بێ دەنگیى نەختێ دەشڵەقاند. لە جیاتیى ((خەتم‌و تەهلیلە))ى سۆفى ‌و زكرو دەفى دەروێش، مێشوولەكان – كە لە برسانا ئاڵوزابوون – تێك دەهاڵان‌و ویزە ویزیان بوو.
شێخ پێش نیوەڕۆو تا نزیك بانگدان یا لە حەوشەى خانەقا پیاسەى دەكرد، یا لەسەر كورسییەكەى كە لە هەیوانى خانەقا بە تایبەتى بۆ ئەو دانرابوو، دادەنیشت‌و دەنكى تەزبێحەكەى دەگێڕا. وادیاربوو بیرى لە داهاتى پایزى پار دەكردەوە كە چەند بوو، وئەمسالأ چەند دەبێت.
مەلا جەلال، كە ئەگەر نوێژ كاڵابووایە دەكرا بڵێین كرێكارى دینیى بوو، مانگى بە پێنج دینار بۆ پێش نوێژى بەكرێ گیرابوو، وەكوو كرێكارى دەستەمۆ كە چاوى لە دەمى خاوەن كار بێت‌و وریاى وەخت‌و كاتى كارەكە بێت گوێى لەوەنەبوو كەس هەیە لە پشتییەوە نوێژ بكات یان نا، لەگەلأ دەنگى بانگەكە دەست بەجێ دەخزا ((میحراب))ەكە. سۆفى قادریش كە نوێژ بەشێكى گرنگ بوو لە دەستمایەى، یان باشتر بڵێین ((دەممایە))ى ژیانى، لە پشتیەوە دەوێستا. میرزا عەلیش كە كڕێوە پێچ بوو دەبووە سێیەمیان. بەڵام شێخ یا وەڕزبوو، یا بە پێویستى نەدەزانى، یا بەشێكم لە ماڵەوە نوێژى دەكرد، لەو وەختەدا نەهاتە خانەقا.
مەلا جەلال‌و سۆفى قادر كە ((قامەت)) یان بۆیەكتر دەستاندەوە، لە هەواى دەنگ‌و خاویى دەمیان دەردەكەوت هەر ئەوەندە بوو ئەركى خۆیان بەجێ دەگەیاند، ئەگینا هیچ لە شانیان خۆش نەبوو. میرزا عەلیش وەكوو رەشایى لەشكر وابوو، لەنوێژكەرێكى سادە بەولاوە ڕۆلێكى یارى نەدەكرد. ئەو خانەقا‌و ڕاق‌وگەوزەیە، بەم سێ كەسەوە لە كاتى ((جەماعەت))دا وەكو حەمامێكى قەدیمیى وابوو، كە حەمام چى و ئاوگێڕو یەكێكیش بە ((خێر)) خۆیانى تێدا بشۆن. ئەو رۆژانە دیارى‌و سەوقاتێكى بۆ شێخ‌و خەتم‌و تەهلیلەیەكى بۆ خوا تێدا نەبوو.
پێش نیوەڕۆیەك سۆفى قادر، وەكو هەموو رۆژێك، حەوشەو هەیوانەكەى گەسك دابوو، ئاو پەڕژێنى كردبوو، كورسیەكەى شێخى خاوێن كردبووەوە، ڕاوەستابوو، شانى دابوو بە لاشیپانى دەركى ماڵى شێخەوە شێخ هاتە دەرەوە پرسى:
-	سۆفى قادر چ باسە؟
سۆفى قادر (بە شێوەیەكى نیوە هەورامى) وتى:
-	سەلامەتى‌و سەروشێخى، ناشوكرى نمەبۆ، خانەقا چۆڵەن.
شێخ هات لەسەر كورسیەكە دانیشت‌و چاوى بڕییە دەرگاى حەوشەكە كتوپڕ مەلا جەلال بە شان‌و عەباوە خۆى كرد بە ژووردا وادیار بوو دوێنى ئێوارە مانگى دیبوو.
شێخ چاوەڕوانى هاتنى خەڵك بوو، بەڵام نەك هى وەكوو مەلا جەلال كە جگە لەوە خێرى بەناوچاوەوە نەبوو، ڕەنگ بوو داواى مانگانەكەشى بكات. شێخ كە ئەحواڵى پرسى‌و خۆش هاتنى مەلا جەلالى كرد، لەبیچمى وا دەركەوت لە دڵى خۆیدا دەلێت: كابرا تۆش پێش نوێژى خانەقاى، دەبێت لەواریداتى ڕۆژانەى خانەقا پارەت بدرێتێ. خانەقاش ئەم ڕۆژانە چۆلأ‌وهۆڵە، ئیتر چیت دەوێت؟ نابێ نەختێك عەقڵت ببێ؟
لەم كاتەدا سۆفى نامیق كە چاكى كەوا شۆرەكەى كردبوو بەلادا، بەندە خوێنەكەى بەسەر دەرپێ سپییە چڵكنەكەیەوە تاقمانە جووتى دەكرد، ئەوەندە بە پەلە خۆى كرد بە ژووردا لەبیرى چوو ئاتەگى كەواكەى داداتەوە. شێخ كە چاوى بە سۆفى (نامیق)ى كەوت تەم‌و مژى ناوچەوانى نەختێك ڕەوى.
بانگى كرد:

-	سۆفى نامیق بە خێربێى. خێرە شوكر؟
    سۆفى نامیق:
-	بەخوا قوروان، مەگەر هیمەت پیران فریام كەفێ خێرى چى؟
شێخ هەقى بوو هاتنى سۆفى (نامیق)ى پێخۆش بێ. مریدێكى دڵسۆز بوو، خزمەتى خانەقاى زۆر دەكرد، هیچ كاتێك بە دەستى خاڵى نەدەهاتە زیارەت. هیچ نەبێ دینارێكى هێناوە، مەلا جەلالى پێ بێ دەنگ بكەم. خۆ ئەگەر هیچیشى نەهێنابێ، دیسان هەر قەى ناكا. هاوینە نوخشە دەرنەهاتووە ((دار ئەگەر سالێكیش بەرى نەهێنا نابڕرێت)). سۆفى نامیق سەركەوت، سڵاوى كرد‌و دەستى شێخى ماچ كرد.
-	سۆفى نامیق بەخێرهاتیت؛ خۆشى شوكر؟
- قوروان خوا خۆشت كا، لە سایەى خواو هیمەت‌و بەرەكەتى شێخۆ....
-	مالأ‌و منداڵت چۆنن؟
-	قوروان دەستەكانت ماچ ئەكەن .... خزمەتكارتن.
-	 شینا وەردەكەت چۆنە؟ نوخشە دەرنەهاتووە؟
-	ئاى قوروان .... نوخشەى چى؟ خۆزیا هەر نەبوایە، ئیمسالأ پەمگەكەمان هەراش بوو بە خاوخێزانۆ تێى ورووكاین، چەند مانگمان كوێرەوەرى لە تەكیا دیى. ئەوا ئێستە گشتى بووگە و هیچ! مەگەر خۆت هیمەتێكم بۆ بفەرمووى، پەنام هاوردگەسە بەرخانەقا، تاچارم نەكەى ناڕۆمۆ.
شێخ (بەشێوەى دەمى سۆفى نامیق): سۆفى نامیق بێژە خوا كەریمە چى قەوماگە؟
-	قوروان! وەكیل زۆراو بەگ هاتگە دەفتەرى هاوردگە، خەمڵەكەى ئەوەنە قورسە گشت پەمگەكەمى بدەمێ ئەوسا ڕزگاریم تێ. ئەوا خۆم خستگەسە خانەقا، بەخوا ئەشێ هیمەتێكم بۆ بكەى.
شتى وا چۆن ئەبێ؟ ئاخر خەمڵیش رێ‌و شوێن‌و ئوسوولێ خۆى هەیە.
-	قوروان! شلەو قولەى بەگ كووا گوێ ئەدەنە رێ‌و شوێن‌و ئوسوولأ؟ 
لەو كاتەدا سۆفى قادر بانگى نیوەڕۆىدا.
شێخ: خاسە سۆفى نامیق، خاسە ئێسە ئەنێرمە لاى (زۆرراو بەگ). مەلا جەلال! تۆش مەڕۆرەوە. جەماعەتەكە بكەن لەگەلأ سۆفى نامیق لەحوجرە دانیشە، لێرە نیوەرۆژى بكە.
دواى نیوەرۆژە شێخ هاتە دەرەوە:
-	سۆفى نامیق! سۆفى رەشیدم ناردە خزمەت زۆراب بەگ. ئێستا دێتەوە. خوا كەریمە.
سۆفى نامیق! ئاى خوا بمكا وەسیەقەت، ئاى بم وەقوروانەكەت.
تاوێكى پێچوو سۆفى رەشید هاتەوە.
شێخ: ئادەى سۆفى رەشید، زۆراب بەگ وتى چى؟
سۆفى رەشید: قوربان چووم فەرمایشتەكەى جەنابتم بەزۆراب بەگ وت. زۆر سەلامى عەرز دەكردیت.
-	عەلەیكە سەلام. خوا كارى راست كا. دەى ئیشەكەى سۆفى نامیق بووبەچى.
-	عەرزت دەكەم (چووە پێشەوە، شتێكى بە گوێچكەى شێخدا سركاند).
تمەز زۆراب بەگ وتبووى شێخ ئەوەندە ڕوونەدات بەومسكێنانە، ئاخر خۆشى خاوەن موڵكە. ئەمانە روویان بكرێتەوە هیچ بە خۆشى نادەن. شێخ راوێژى دەمى گۆڕا. وتى ئەمانە پیاوى دنیان. هەر لەسەر تەماعى خۆیانن، بیریان بەلاى قەبرو قیامەتەوە نییە، تكاى ئێمە ناگرن. بچۆ بزانە بەشكم لەگەلأ وەكیلەكەیدا رێك كەوى.
سۆفى نامیق: قوروان رێكەوتنى چى؟ كاورا یێژى بەرازە. گشت پەمگەكەى گەرەكە.
شێخ: سا بێژین چى؟ زەمانە خراپ بووە. زوڵمەت دنیاى داگرتووە. خوا رەحم بە ئیمانەكەمان بكا.
سۆفى نامیق: ببم وە قوروانەكەت. خاس ئەفەرمووى ئاخر زەمانە. ئەمە پێنج مانگى ڕەبەقە بەخۆم‌و مناڵە كانمۆ ڕەنج ئەدەین، ئێسە ئەویش گشت پەمگەكەى گەرەكە. ئەى خوا هەڵى نەگرى.
شێخ: بێژین چى سۆفى نامیق قەزاو قەدەرى خوایە.
سۆفى نامیق: یا شێخ ئەمە ئەفەرمووى چى؟ ئێسە من گشت پەمگەكەى بدەمێ، ئەمە چییە خەمڵى كردگە؟
شێخ: عیلاج نییە سۆفى نامیق. زەمانەكە خراپە. خوا خراپتر نەدا. 
سۆفى نامیق: یا شێخ كەواسە بێژە (تۆفەرموو، ئێمە میاو!).
مەلا جەلال ویستى سۆفى نامیق تێ بگەیەنێت لە رووى شێخدا قسەى وا نەكا، وتى سۆفى نامیق ئەمە ماناى چى؟ سۆفى نامیق لەبەر پەرۆشى پەژارەى خۆى تێنەگەیشت، مەلا جەلال مەبەستى چییە. وتى:
مامۆستا، زوو فرە زوو، هەرزەكار بووم، ئەوسا گەرمیان و كوێسانمان ئەكرد. هاوینان ئەرۆیشتینە سەر شیو سەقز. كاورایێ سەقزى بوو ناوى لالۆ هەواس بوو، ئاشنامان بوو، مامەڵەمان لە تەكیا ئەكرد. رۆژێ هاتە وارگەكەمان‌و ڕۆن‌و خوریى لێمان سەند، سۆزى رۆن‌و خورییەكەم بۆ بردە سەقزو میوانى بووم. شەو خێزانەكەى سینیى بۆ هاوردین. گۆشتاوى لێنابوو. نانمان تێوڵى. كتكى بۆر پەیابوو، دەستى كرد بە میاوە میاو. خاوەن ماڵەكە تیكەیەكى بۆ هاویشت، گورج قۆستیەوەو دیسان دەستى كردەوە:         میاو ... میاو. پاروویەكى تریشى بۆ هاویشت. كتكە بۆر ئەمیشى قۆستەوەو دیسان؛ میاو! ئەوەندەى پاروو بۆ هاویشت وازى لە میاومیاو نەهێناو نەیهێشت نانەكەمان بخوێن. لالۆ هەواس سینیەكەى هەڵـگرت‌و نایە بەردەمى كتكەبۆرو وتى:
((كەواتە تۆ فەرموو، ئێمە میاو!)).
سۆفى نامیق دەستى شێخى ماچ كردو رۆیشت. بەدەم رێگەوە دەیوت:
-	هەزار قەزاو قەدەربێ پەمگى خۆمى نادەمێ.
مەلا جەلال لاى وابوو سۆفى نامیق شتێكى بۆ شێخ هێناوە، بەدەرفەتى زانى وتى:
-	قوربان شەكرو چامان نەماوە. مانگانەكەمان پێ كەرەم نافەرمووى.
-	شێخ خۆى لە قسەى مەلا جەلالیش گێل كردو وتى:
زۆراب بەگ هەقیەتى. بڕوانە ئەم خەڵكە دەڵێى شەیتان وانەى داون، قسەیان چەند رەق‌و ناخۆش بووە، ئاخر زەمانە، خوا رەحم بە ئیمانەكەمان بكات.
                                             لە ژمارە (4) تشرینى دووەمى                 
                                              1971ى گۆڤارى  (نووسەرى  
                                                  كورد)ەوە وەرگیراوە.



لێكدانەوەى وشەكان:
وەرزێر	:	كرمانج.
سەرقالأ	:	موژیل.
نەیان دەپەرژا	:	نە دگەهشتن.
وەڕز	:	پەست ‌و بێ تاقەت.
بەشێكم	:	بەشكێكم . بەشكم = بەڵكو.
رۆلأ	:	دەور.
قامەت	:	قامەتى نوێژ.
سەوقات	:	دیارى.
بیچم	:	شكلأ ، روخسار ، شێوە.
تاقمانە جووت	:	ئێك ‌و جووت.
ئاتەگى	:	دامەنى
قوروان	:	قوربان
پیران	:	شێخ و مەشایەخ.
كەفێ	:	كەوێ : كەوێت.
نوخشە	:	نۆبەرە.
شێخو	:	شێخەوە.
پەمگەكەمان	:	پەمووەكەمان.
هەراش	:	گەورە.
لە تەكیا	: 	لەگەڵیدا.
ئێسە	:	ئێستا.
هاوردگە	:	هاوردوە.
قەوماگە	:	قەوماوە.
خستگەسە	:	خستۆتە.
زۆراو	:	زۆراب.
وەسیەقەت	:	بەساقەت.
خاس	: 	باش
مامۆسا	:	مامۆستا.
گفتوگۆ:
1-	لە سەرەتاوە شێخ ویستى تكا لە زۆراب بەگ بكات كە خەمڵەكەى سۆفى نامیق نەختێك كەم بكاتەوە، بەڵام لە دوواییدا وازى هێنا، بۆچى؟
2-	سۆفى نامیق بڕواى هەر بەشێخ ما یان بڕواى پێ لەق بوو؟
3-	شێخ بۆچى رێزى سۆفى نامیقى دەگرت.
4-	شێخ بە چە چاوێك سەیرى مەلا جەلالى دەكرد.
5-	لەم چیرۆكە چ سوودێكت وەرگرت.
6-	چى دەربارەى چیرۆك نووس حەسەن قزڵجى دەزانیت. 
               


قەڵاى دمدم

جەنگى قەڵاى دمدم لە سەردەمى فەڕمانڕەوایى شا عەباسى یەكەمى شاى ئێران لە ساڵى 1608 روویداو. مێژوونووسى شا عەباس كە ناوى ئەسكەندەر توركمان بوو وەكو پەیامنێرێك لە جەنگەكەدا بەشداربوو، لەپاشاندا زانیاریێكى زۆر بەكەڵكى لەم بابەتەوە لە پەڕتووكە بەناوبانگەكەى ((مێژووى عالەم ئارایى عەباسى))دا تۆمار كرد. مێژوونووسى كوردى بە ناوبانگیش مەحەمەد ئەمین زەكى گەلێ رووداوى بە نرخى ترى لەبارەى قەڵاى دمدمەوە لە ((مێژووى كورد ‌و كوردستان))دا بڵاوكردۆتەوە.
لە سەدەى شازدەهەم‌و سەرەتاى حەڤدەهەمدا خانى لەپ زێڕین میرى ناوچەكانى تەرگەوەڕو مەرگەوەڕو ئورمێ‌و شنۆ بوو لە كوردستانى ئێراندا، و سەرۆكى هۆزەكانى برادۆستیش بوو. خانى لەپ زێرین لە جێگەى پاشماوەى قەڵا هەرە كۆنەكەى دەوروبەرى ساسانییان كە ناوى دمدم بوو قەڵایێكى سەختى تازەى دروست كرد، بۆ زیاتر بەهێزكردنى قەڵاى دمدم، لە ناوەوە قەڵایێكى بچووكى ترى دروست كردو ناوى نا ((نارین)).
بەهێزكردن‌و پتەوكردنى قەڵاى دمدم كارێكى گەورەى كردە سەر میرنشینەكانى هاوسێى خانى لەپ زێرین، ئەمانە كەوتنە هاندانى شاى ئێران لە دژى خان بۆ ئەوەى هێزى خان زیاتر پەرەنەسێنێت‌و لە دوارۆژێكى نزیكدا جاڕى سەربەخۆیى نەدا.
هەر لەو كاتەدا بوو بیست هەزار كەس لە هۆزى جەلالى لە كوردستانى عوسمانى یەوە كۆچیان كردە كوردستانى ئێران. ئەمە هەلێكى بەنرخ بوو بۆ شا، بڕیارى دا كە هەزار كەسیان لە ناوچەى برادۆست جێ نشین بن. بەڵام خانى لەپ زێڕین بە تیژى لە دژى ئەم بڕیارەى شا وەستا. شا عەباس لە لەشكرێكى قورس‌و بەهێزى ناردە سەرخان، بەڵام كوردەكان بڕیاریاندا كە تا تاقە كەسێك لە جەنگاوەرى كورد بمێنێت قەڵاكە بەدەستەوە نەدەن. بەم جۆرە كوردەكان بۆ ماوەى چوار مانگ بەرگرى قەڵا خۆشەویستەكەیان كرد. دوژمن لەتوانایدا نەبوو بەسەر كوردەكاندا زالأ بێت، بەڵام وەكو قسەى نەستەقى كورد دەڵێت (( دار پوازى لە خۆى نەبێت ناقڵیشێت))، یەكێ لە كوردەكان تاوانێكى گەورەى كرد بەوەى سەرچاوەى كانیاوەكەى قەڵاى دمدمى بە لە شكرى دوژمن پیشاندا، ئەمە بوو بە هۆى قڕبوونى هەموو جەنگاوەرانى قەڵاى دمدم، بەڵام دەبێت ئەوەش بزانرێت كە كوردەكان قەڵایان بۆ دوژمن بەجێ نەهێشت تا دوا جەنگاوەریان شەهید بوو. لە سەرەتاى سەدەى حەڤدەهەمەوە تا ئەمڕۆ پاڵەوانیەتى جەنگاوەرانى قەڵاى دمدم لەسەر دەمى گۆرانى بێژو حەقایەت خوانى كوردەوەیە، لە هەموو ناوچەكانى كوردستان‌و بە هەموو شێوەكانى زمانى كوردى.
ئەو ئەدەبە فۆلكلۆرییەى كە لە ئەنجامى جەنگى قەڵاى دمدمەوە كەوتە ناوەوە گەلێ زۆرە، هەندێكى بڵاوكراوەتەوە، بەشێكیشى تا ئێستا هەر لەسەر زارى خەڵكى ماوەتەوە. لەلایێكى ترەوە ئەگەر بەراووردێك لە نێوانى هەولأ‌و تەقەڵاى خۆمان‌و ڕۆژهەڵاتناسەكان بكەین، بۆ ئەم كارە دەبینین كە ڕۆژهەڵاتناسەكان لە ئێمە زیاتر بایەخیان بە حەقایەت‌و بەیتەكانى قەڵاى دمدم داوە، نەوەكو تەنیا بڵاوكردنەوەیان بە كوردى بەڵكو گۆڕینیشیان بۆ زمانى ڕوسى‌و ئەڵمانى‌و فەرەنسى‌و ئەرمەنى.
جەنگى قەڵاى دمدم تەنیا ڕەنگى لە فۆلكلۆرى كوردى نەداوەتەوە: بەڵكو بووە بەسەرچاوە بۆ دانانى چیرۆك‌و رۆمانى كوردیش، بۆ بەڵـگە نووسەرى كوردى سۆڤیەتى بەناوبانگ عەرەب شەمۆ (عەرەب شامیلۆڤ) لەبەر ڕۆشایى رووداوە مێژووییەكانى قەڵاى دمدم رۆمانێكى نووسیوەتەوە. ئەم رۆمانە ساڵى 1966 بە زمانى كوردى‌و تیپى روسى (سلاڤى) لە شارى یەریڤانى پایتەختى ئەرمەنستانى سۆڤیەت بڵاوكراوەتەوە. لە پاشاندا وەرگێڕدراوە   بۆ زمانى ڕوسى ساڵى 1969 لە مۆسكۆ بڵاوكرایەوە.
عەرەب شەمۆ لە رۆمانەكەیدا هەوڵى ئەوەى داوە پێوەندى دۆستایەتى كوردو نەتەوە هاوسێكانى روون بكاتەوە، بەتایبەتى خەباتى ئەم میللەتانە لە دژى داگیركەرە ئێرانى‌و عوسمانییەكان. هەروەها وێنەى نایابى ژیانى كۆمەڵایەتى‌و ئابوورى كوردستانى كێشاوە لە سەرەتاى سەدەى حەڤدەهەمدا.
ڕووداوەكانى جەنگى قەڵاى دمدم سەرچاوەیێكى بەكەڵكە بۆ دروست كردنى گەلێ بابەتى نووسین‌و هونەر، وەكو چیرۆك‌و پیەسى پەخشانى‌و شیعرى، هەروەها كەرەستەیێكى بێ هاوتاى شانۆو سینەمایە، بەڵام لەبەر دەست كورتى نەتەوەكەمان تا ئێستا هەلێكى وامان بۆ هەڵنەكەوتووە كە ئەم ئامانجە بهێنێنەدى. دەبێت ئەوەش بڵێین كە ساڵى 1938 تیپى تەمسیلى ئاشوورییەكانى سوریا بە زمانى عەرەبى قەڵاى دمدمیان خستبووە سەر شانۆیێكى گەرۆك‌و لە هەندێ لە شارەكانى سوریا پێشكەشیان كردبوو.



كۆمارى ئەفلاتون

ئەفلاتونى فەیلەسوف، فەلسەفەكەى خۆى لە پەڕتووكە بەناوبانگەكەیدا داڕشتووە بەم پەڕتووكەش ئەوترێ (( كۆمارى ئەفلاتون))و بریتییە لە دە پەڕتووك‌و كراوە بە پێنج بەشەوە: بەشى یەكەم، پەڕتووكى یەكەمەو پێشەكى باسەكەیەتى‌و بەشى دووەم بریتییە لە پەڕتووكى دووەم‌و سێیهەم چوارەم بریتین لە روكنەكانى دەوڵەتێكى میپالى. بەشى سێهەمیش بریتییە   لە پەڕتووكى پێنجەم‌و شەشەم و حەوتەم، بەڵام بەشى چوارەم كە بریتییە لە پەڕتووكى هەشتەم‌و نۆهەم باسى لە ناوچوونى ئەو دەوڵەتە میپالییە دەكات، بەشى پێنجەمیش كە پەڕتووكى دەهەمە، لەسەر نەمرى نەفسى ئینسان‌و دەربارەى ڕۆژى قیامەت ئەدوێ.
ئەفلاتون دەڵى: (( دادپەروەرى باشترە لە دەس درێژى‌و شەڕفڕۆشتن. چاكترین نموونەى دەوڵەتى ئەفلاتوون، ئەو دەوڵەتەیە كە چینێكى ئۆرستكراتى لە ڕۆشنبیرو فەیلەسوفى وەك خۆى دەستەڵاتى تیادا وەربگرن‌و هەریەكە بە گوێرەى پلەى زانایى خۆى هەلأبژیررێت، ئەمانە پێویستە بۆ ئامانجەكانى دەوڵەت‌و پاراستنى ڕاستى‌و چونیەكى، لەسەر بناغەیەكى هاوبەشى تێ بكۆشن)).
دواى ئەمان 	چینى لەشكرەكە ئەركى پارێزگارى ئەمن‌و ئاسایشى وڵات دەكەن‌و ئینجا چینى پیشەسازو كرێكارانە كە بەروبوومى وڵات بەرهەم دێنن، بەم جۆرە، دەوڵەتى ئەفلاتون بە كوێرەى (پیشە) بەش كراوە. 
وادیارە ئەم بەش بەش كردنەش، بە گوێرەى بەشەكانى لەشى ئادەمیزاد كە بەگوێرەى ڕاى ئەفلاتون كراوە بەسێ بەشەوە؛ بەشى هۆش (عقل)‌و بەشى خرۆش (حماس)‌و بەشى ئارەزوو (الشهوە)، لەمانە پێك هاتووە.
باشترین چاكەى ئادەمیزاد، سێ جۆرە دەستە پیاوان ئەنوێنن. 
بەم جۆرە فەرمان ڕەواى دەوڵەت كە فەیلەسوف‌و بە هۆشە جێگاى بەشى هۆش دەگرێتەوە لە نەفسى ئادەمیزاداو سەربازیش كە پیاوى خاوەن خرۆشە جێگاى بەشى خرۆشى نەفسى ئادەمیزاد دەگرێتەوە لە پەیكەرى دەوڵەتا، هەروەهاش پیاوى پیشەساز كە نوێنەرى بەشى ئارەزوو جێگاى بەشى ئارەزووى دەروون ئادەمیزاد دەگرێتەوە لە لەشى دەوڵەتا.
ڕاستى و دادپەروەرى لە دەوڵەتا بەجۆرێ پێكدێت كە هەركەسە ئەو ئیشە هەڵسووڕێنێ كە لەگەلأ سوروشت‌و ڕەوشتیا بگونجێ. فەرمان ڕەوا فەرمان دەداو جڵەوكێشى دەوڵەتە‌و سەرباز پارێزگارى دەوڵەت دەكات‌و زەحمەتكێش‌و پیشەسازیش بەروبوومى وڵات بەرهەم دێنن، واتە دادپەروەرى نەفسى ئادەمیزاد ئەوەیە كە هەر بەشەى كارى تایبەتى خۆى هەڵدەسووڕێنى.
هۆش جڵەوكێشى ئارەزوو دەكات، هەستیش پالأ بە هۆشەوە دەنێ كە پاڵپشتى هەستەپاكەكان بكات، وەك تووڕەیى بەرامبەر بە ئیشى نزم‌و كەم نرخ‌و ڕووزەردى لە درۆ. دادپەروەرى كۆمەڵایەتى تەنانەت بریتییە لە ڕواڵەتێكى دەرەوەى فراوانترى دادپەروەرى دلأ‌و دەروونى ئادەمیزاد.


سەرچاوەكان (  المصادر   )
1-	دیوانى شاعیرە كوردەكان.
2-	گۆڤارى گەلاوێژ، رۆژى نوێ ، هیوا ، نووسەرى كورد ، گۆڤارى كۆڕى زانیارى ، گۆڤارى (المعلم الجدید)، ئەوانیتر.....
3-	نووسینەكانى سوجادى ، خالأ ، شاكر فتاح ، گۆران.
4-	كتێبى خوێندنەوەى عەرەبى بۆ پۆڵەكانى قوتابخانە بنەڕەتى‌و ئامادەییەكان.
5-	مختصرى صرف نحوى سعید صدقى.
6-	دەستوورى زمانى كوردى تۆفیق وەهبى.
7-	ڕێزمانەكانى نورى عەلى ئەمین.
8-	زاراوەكانى كۆڕى زانیارى.
9-	الواقعیە فی الادب الكردی لمۆلفه الدكتور عزالدین مصگفى رسول.
10-	دوكتور مارف خەزنەدار سەرەتاى مێژووى ئەدەبى كوردى (بەڕووسى).



ناوەرۆك
ژ	بابەت	لاپەڕە
1		پێشەكى	3
2		بەشى ڕێزمان	5
3		 (كار بەپێ ى ناوەرۆك چوار شێوازى هەیە)
1- شێوازى رێژەى راگەیاندن	7
4		2- شێوازى رێژەى دانانى 	13
5		رێژەى كار 	18
6		3- شێوازى رێژەى داخوازى 	26
7		4- شێوازى مەرجى(رستەى ئاوێتەى مەرج)	30
8		كارى چاووگى (بوون) 	36
9		ئەركى (ە) لە ڕێزمانى كوردیدا	43
10		ئەركى جێناوە كەسییە لكاوەكان
یەكەم: وەكو بكەر	47
11		دووەم : وەكو بەركار 	53
12		سێیەم: وەكو تەواوكەرى بەیاریدە	59
13		هاوەڵناو لەڕووى بنچینەى وشەكانیەوە(رۆنان)ەوە	66
14		جۆرەكانى ئاوەڵكار لەڕووى پێكهاتنیانەوە(رۆنان)ەوە	74
15		رادە	79
16		دیارخەرەكانى ناو : یەكەم: ئەركى ناو لە رستەدا  وەكو دیارخەرى ناو	84
17		دووەم: ئەركى ئاوەڵناو لە رستەدا وەكو دیارخەرى ناو	90
18		سێیەم: ئەركى جێناوى كەسى سەربەخۆ لە رستەدا وەكو دیارخەرى ناو	97
19		چوارەم : ئەركى جێناوى كەسى لكاو لە رستەدا وەكو دیارخەرى ناو	101
20		سەرچاوەكان 	106
21		بەشى ئەدەب 	107
22		ڕێرەوى شیعرى كوردى لە ساڵى (1939-1991)ز	109
23		قۆناغى یەكەم ساڵى (1939-1958)ز	109
24		قۆناغى دووەم ساڵى (1958-1970)ز	120
25		قۆناغى سێیەم ساڵى (1970-1991)ز 	125
26		تایبەتمەندى شیعرى كوردى لەم قۆناغەدا 	126
27		روخسارو تەكنیكى شیعرى كوردى لەنێوان ساڵانى(1970- 1975)ز	129
28		شیعرى كوردى لەنێوان ساڵانى (1975-1991) ز 	132
29		رەخنەى ئەدەبى 	141
30		مێژووى رەخنەى جیهانى 	142
31		رەخنەى رۆژئاوایى 	142
32		رەخنەى رۆژهەڵاتى (عەرەبى ئیسلامى) 	145
33		رەخنەى ئەدەبى كوردى 	147
34		رەخنەى ئەدەبى كوردى لەدواى جەنگى یەكەمى جیهان 	152
35		پەخشان 	159
36		وتار	159
37		قۆناغى یەكەم ساڵانى (1939-1958)ز 	160
38		قۆناغى دووەم  ساڵانى (1958-1970)ز 	162
39		قۆناغى سێیەم ساڵانى (1970-1991)ز 	164
40		چیرۆكى كوردى لە جەنگى دووەمى جیهانیەوە 	168
41		چیرۆكى هونەرى كوردى لە ساڵى (1939-1958)ز 	169
42		چیرۆكى هونەرى كوردى لە ساڵى (1958-1970)ز  	174
43		چیرۆكى هونەرى كوردى لە ساڵى (1970-1991)ز	176
44		رۆمان لە ئەدەبى كوردیدا 	181
45		بابا تاهیرى هەمەدان(937-1010)ز 	188
46		مەولەوى (1806-1882)ز	190
47		پرتەوى هەكارى (1756-1852)ز	193
48		حەمدى (1878-1936)ز	195
49		بەشى رەوانبێژى 	197
50		رەوانبێژى 	199
51		لێكچواندن 	199
52		خواستن 	205
53		رەگەزدۆزى 	209
54		دژیەك 	214
55		جوانى بایس 	217
56		تێهەڵكێش 	219
57		سەرچاوەكان 	222
58		بەشى خوێندنەوە	224
59		شێخ سەعیدى پیران	226
60		میر شەرەفخانى بەتلیسى	228
61		قاسم ئەمین و ئازادكردنى ئافرەت	230
62		ئیبن سینا	235
63		تاگوور	238
64		مەلا محەمەدى كۆیە	242
65		شێخ محەمەد عەبدە	245
66		خەمڵى پەمۆو تكاى شێخ	248
67		قەڵاى دمدم	256
68		كۆمارى ئەفلاتوون	259
69		سەرچاوەكان	261
70		ناوەرۆك 	262
