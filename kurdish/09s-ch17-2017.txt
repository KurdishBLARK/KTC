
ئـ .                     بەشی ئەدەب 
وەرزی یەكەم
ئەدەب
جۆرو مەبەستەكانی هۆنراوە
فۆلكلۆر چییە؟
داستان
مێژووی داستان لە جیهاندا
داستانی ڕۆژهەڵات
وەرزی دووەم
داستانی كوردی‌
پەندی پێشینان
لێكۆڵینەوەی تازەی ئەدەبی كوردی
ب.                       نمونەی ئەدەب            
 وەرزی یەكەم
1. حاجی قادری كۆیی
2. وەلی دێوانە
3. پیرەمێرد
4. هەژاری موكریانی
5.دیلان.
وەرزی دووەم
6.سەبری بۆتانی.
7. میقداد مەدحەت بەدرخان.
8. شاكر فەتاح.
ئـ :
بەشی ئەدەب
وەرزی یەكەم
ئەدەب:
	وشەی ئەدەب، كە (وێژە) شی پێدەگوترێت، بە دوو واتای جیاواز بەكاردێت.
یەكەم:
	واتایەكی تایبەتییە، كە بە مەبەست لێی ئەو ئاخافتن‌و گوتراوە نایابانەن، كە خۆشی‌و شادی دەخەنە دڵی گوهدارو خوێنەرانەوە، جا گوتراوەكان هۆنراوە بن یا پەخشان، هەڵبەستی نایاب‌و هۆزانی بەرزو چیرۆكی خۆش‌و گوتاری ناوازەو گەلەك بەشی دیكە دەكەونە ژێر ئەم پێناسەیەوە، چونكە دێنە خوێندنەوەو گوهـ لێبوون، چەشەو خۆشیەكی هونەرییان لێدێتە وەرگرتن.
دووەم:
	واتای گشتی ئەدەب: ئەو بەرهەمەی مێشكی مرۆڤ دەگرێتەوە، كە لەشێوەی ئاخافتندا خۆی دەنوێنێت‌و لە لاپەڕەی كتێبەكاندا دێـتە نڤیسین، لەم بارەیەوە كتێبی ڕێزمان‌و كتێبی وەرزش‌و سروشتزانی ئەدەبێكن بە واتای گشتی، چونكە بەرهەمی هەمە چەشنی مێشكی مرۆڤ دەنوێنن، كە مەرج نییە لە كاتی خوێندنەوەیاندا ئەو خۆشی‌و چەشەیان لێوەربگیرێت، كە لە ئەدەبی تایبەتیدا وەردەگیرێت.


ئەدەب لەسەر چوار ڕەگەز دامەزراوە كە ئەمانەن:-
1- سۆز: كار دەكاتە سەر ئەندێشەو دڵ‌و وا دەكات، كە بە ئارەزوویەكی خۆشەویستانە بشنێتەوە.
2- بیر: بیری ئەدیب‌و نووسەر ڕەگەزی بنەڕەتی بەرهەمی ئەدەبییە.
3- ئەندێشە: ئەویش خەیاڵێكی تیژ تێپەڕی پەنهانییە لە دڵدا، بەبێ ئەندێشە ‌ئیشی هونەرە ئاشكراكانی ئەدەب دەوەستێ‌.
4- واتا: واتای مەبەستەكە ڕووندەكاتەوەو لەڕووی وشەو ڕستەوە  بە جوانی دایدەڕێژێتەوە‌ تا سۆزو ئەندێشەكە ڕوونبكاتەوە.
مێژووی ئەدەب:
	مێژووی ئەدەب بەشێكە لە مێژووی گشتی نەتەوە و بە تێكڕایی دەكەوێتە بەر بەرنامەكانی مێژوو، لە دیرۆك‌و مێژووی گشتیدا، هەندێك ڕاستی هەن‌و باسدەكرێن، كە سەر بە سەردەمی ڕابردوون‌و لەگەڵ ئێستادا پەیوەندییان بڕاوە.
	بەڵام لە مێژووی ئەدەبدا، هۆنراوەو پەخشان هەر كاریگەرن‌و زیندوون، چونكە توانای وروژاندنی بیرو سۆزیان هەیە.
مێژووی ئەدەبی هەر نەتەوەیەكیش لە كاتێك پەیدا دەبێت، كە ئەو نەتەوەیە سامانێكی ئەدەبی لا پەیدا ببێت، كە شایانی نووسینەوەو مێژوو بۆ دانان بێت. 
	مێژووی ئەدەب زانستێكە باس لە چۆنیەتی زمان‌و ئەو هۆنراوەو پەخشانە جوانانە دەكات كە بۆمان بەجێماون، بەرزی‌و نزمییان دەردەخات، لە كاروبارو ژیانی هۆزانڤان‌و نووسەرو ئەدیبانیش دەدەوێت و بەرهەمەكانیشیان هەڵدەسەنگێنێت.
ڕەخنەی ئەدەبی:
	دیارە هەر لەو دەمەی خەڵك گوێیان لە هۆنراوەی شاعیران یا وتارو شتی تری ئەدەبی بووە، هەندێكیان بیروڕای خۆیانیان دەربڕیوە، ستایشی بەرهەمەكانیان كردووە، یانیش كەم‌و كورتییان پیشانداون، كە ئەوەیان یەكەم شێوەی ڕەخنەی ئەدەبی بووە، لە پاشان وردە وردە پەرەی پێدراوەو پێشكەوتووە، تا وایلێهاتووە ببێتە خاوەنی چەند ڕێ‌‌و شوینێكی تایبەتی بە شێوەیەكی وا، كە لە دواییدا بووبێتە هونەرێكی نایابی سەربەخۆی ئەدەبی.
	دیارە هەر لەگەڵ پەیدا بوونی ئەدەبدا، ڕەخنە پەیدا بووە و هاوشانبوون، چونكە شاعیرو هۆزانڤانە كۆنەكانی نەتەوەكان هەر خۆشیان ڕەخنەگر بوون، بۆ نمونە (ئەرستۆڤان) یەكەم ڕەخنەگری یۆنانی، شاعیر بووەو شانۆنامەیەكی دوورودرێژی بە ناوی (بۆقەكان) نووسیوه و‌ تەرخانیكردووە بۆ ڕەخنەگرتن لە هەر سێ‌ شاعیری تراژیدی یۆنان (سۆفۆكلیس)و (یۆروپیدس)و (ئەسیخیلۆس)، لەبەر ئەوە دەتوانین بڵێین، كە ڕەخنەگرانی بەرایێ‌ شاعیر بوونە.
	سەرەتای ڕەخنە لە ئەدەبی كوردیدا دەگەڕێتەوە بۆ سەدەی حەڤدەمی زایینی‌و لەم بوارەدا ( ئەحمەدی خانی) پێشەنگ بووە، هەروەها (حاجی قادری كۆی) لە ڕەخنەدا جێ‌ پەنجەی دیارە. ڕەخنەی ئەدەبیش لەو بنەما هونەری و بیریانە دەكۆڵێتەوە، كە دەقی ئەدەبیان لێ بنیاتـدەنرێت و بە شێوەیەكی زانستیانە لە بەرهەمی ئەدەبی دەكۆڵێتەوە.

دابەشكردنی ئەدەب:
	ئەدەب دابەشدەكرێت بۆ هۆنراوە و پەخشان.	
یەكەم: هۆنراوە ئەو ئاخەوتن و نووسینەیە، كە بیر و ئەندێشەی تێدایە و سۆز دەجوڵێنێ و واتایەكی هەیە.
دووەم: پەخشان ئەو ئاخافتن‌و گوتراوەیە، كە كێش‌و سەروا بەربەستی ناكات، بەڵكو تەنیا هەر بە نووسین بەربەست دەبێت‌و زیاتر پشت بە بیركردنەوەی وردەوە دەبەستێت.
جۆر و مەبەسـتەكانی هۆنراوە :
	زانیمان كە هۆنراوە كۆنترین جۆری ئەدەبە و ئەگەر لێكۆڵینەوە لە بەرهەمی ئەدەبی جیهان بكەین، دەبینین كۆنترین پاشماوەی ئەدەبی مرۆڤ هۆنراوەیە، ئەوەتا لە یۆناندا هۆنراوەكانی (هۆمیرۆس) دەكەونە پێش هەموو جۆرەكانی ئەدەب. لە ئەدەبی عەرەبیشدا بەر لە هاتنی ئیسلام، هۆنراوە لە كۆڕو كۆمەڵەكاندا گوتراوە، لە كاتێكدا پەخشان زۆر دەگمەن‌و كەمبووە. ئەم دیاردەیە لە ئەدەبی كوردیدا ئاشكراترە، چونكە هۆنراوەكانی (بابا تاهیری هەمەدانی937 - 1010) كۆنترین بەرهەمی ئەدەبی كوردیمانن، كە تا ئێستا مابێتەوە، پەخشانی كوردیش زۆر دوای ئەمە پەیدا بووە.





گرنگترین جۆەركانی هۆنراوە:
1. هۆنراوەی گۆرانی:
	ئەم جۆرەیان زمانی ویژدانەو شان بەشانی گۆرانی‌ ڕۆیشتووە، دیارە گۆرانی‌و لەلای هەموو نەتەوەیەك باوەو كەس لێی بێبەش نییە، بۆ نمونە نالی دەڵێ‌:
چاوی من دەم دەم دەڕێژێ‌ ئاوی ساف‌و خوێنی گەش
تــا بڵێـن دەریـــای عومـانە دوڕو مەرجـــــانی هەیە
    (بۆ لەبەركردنە)
2.  هۆنراوەی شانۆیی
	ئەم جۆرە وەكو دەمەتەقێی نێوان دوو كەسی لێدێت‌و دیمەنێكی بینراویشی لەگەڵدا دەبێت، چونكە هۆنراوەی سەر شانۆیە، هۆنراوەی شانۆیش دوو جۆرە، بەزمەسات (كومیدیا)و كارەسات (تراژیدیا). نمونەشی لە ئەدەبی كوردیدا ئەم هۆنراوەی هەژاری موكریانییە:
• مام بایز ڕۆژباش
- (علیك الســـلام)
• ئەمە یانی چـــی؟
- جیرانی مـــــــەلام
• نەم دی دوێنێ‌و پێر
- بەخوا چوومە شار
• چیت فرۆشت بەخێر؟
- یەك دووبارە دار
• نرخەكەی چۆن بوو؟
- بۆتە چوار قیمەت.
 (بۆ لەبەركردنە)
3. هۆنراوەی فێركردن:
	ئەم جۆرەیان سۆزو ئەندێشەی بێهێزەو داڕشتنەكەی بەرز نییە، لەبەر ئەوە بە تەواوی ناكەوێتە بەر واتای هۆنراوەوە‌، هەر بۆ مەبەستی فێركردن بەكاردێت، وەك ئەم هۆنراوەیەی (بێكەس)
شــتێكی بێ‌ خوێن‌و گیان
ئەفـڕێت،ئەچێتە ئاسمان
هەڵـدەگرێ‌ گەلێ‌ ئینسان
دوو بــاڵی پێوەیە جوان
ناویــــان نــاوە تەیــارە
زۆر مـەحــكەم‌و بەكــارە
لــە شـــەڕا  مســـیبەتـە
لـە ئاشــتییا نیــعمەتـە
لـە سایەی حیرفەت‌و فەن
شــتی وا دروســت ئەكەن
 (هەمووی بۆ لەبەركردنە)







   
 مەبەستەكانی هۆنراوەی كوردی
1. نیشتمانپەروەری:
	یەكێكە لە گرنگترین مەبەستەكانی هۆنراوەی كوردی، ئەم جۆرەیان لەگەڵ سەرهـەڵدانی هەستی نەتەوەیی‌و نیشتمانپەروەری پەیدا بووە، ڕابەری ئەم مەبەستە (ئەحمەدی خانی) و ئینجا (حاجی قادری كۆیی) و شاعیرانی ترن. ئەم جۆرە هۆنراوانە سۆزێكی نەتەوە پەروەری ‌و نیشتمانپەروەری دەخەنە دڵ‌و دەروونی وەرگرەوە.
خانی لە پێشەكی مەم‌و زیندا دەڵێت:
قەت مومكنە ئەڤ ژ چەرخی لەولەب
تالیــــع ب بتن ژ بۆ مە كەوكــەب؟
بەختـــێ‌ مە ژ بۆ مەڕا ببت یــــــار
جـــارەك ب بتن ژ خابی هشـیـــار
ڕابــت ژ مە ژی جـــهان پەنـاهــەك
پەیـــدا ب بتن مـە پادشـــاهـــەك
ئیـــدی هونەرا مە بێتــــــــە دانین
قـەدری قەلەما مـە بێتـــــــە زانین
(دوو دێر بۆ لەبەركردنە)





2. دڵداری‌:
	یەكێكە لە مەبەستە هەرە بڵندو جوانەكانی هۆنراوەی كوردی‌و لوتكەی هەستی مرۆڤ  بەرامبەر بە خۆشەویستەكەی پیشاندەدات نمونەشی ئەم هۆنراوەیەی تایەر بەگی جافە:
تــــــا بەكەی قوربان بناڵم من بە ئێش‌و دەردەوە
دەس بە ئەژنۆ قوڕ بەسەر دایم بە ڕەنگی زەردەوە
ڕۆژی ئەوەل بوو كە زانیـــــــم من ئەبێ‌ دێوانە بم
عاشـقـــی تۆ نەوعی مەجنوون وا بە كێوو هەردەوە
                                                              (هەمووی بۆ لەبەركردنە)
3. شانازیكردن:
ئەم جۆرەیان پەیوەستە بە شانازیكردنی شاعیر بەخۆی و وڵات و دەوروبەری. وەك ئەم نمونەی (حاجی قادری كۆیی):
لە گاوان‌و شوانی كوردەكـــــان یەك
بەسە، بۆ لەشكری سەد كــەڕە لەك
فیـدای گاوان‌و شوانتان حاتەمی تەی
بە قوربانی سەپانتان ئالی بەرەمەك
مریشـــــــكی ئێوە صەییادی شەهێنە
لەكن عەنقا فروجە حاجی لەقـــــلەق
                                                              (هەمووی بۆ لەبەركردنە)




4. لاوانەوە:
	ئەم جۆرە هۆنراوەیە تایبەتە بە باسكردنی لە دەستدانی ئازیزان و كۆستكەوتن.‌‌ (پیرەمێرد) لە لاوانەوەی بۆ (مستەفا خۆشناو)و (محمد قودسی)، كە دوو لە چوار ئەفسەرە شەهیدەكەی ساڵی (1947ز) بوون. دەلێت:
دیسان وا كۆستی نوێمان كەوتەوە
گەڕی گەردوونە كوردی گـــــرتەوە
ئەم دوو دار تەرمە دوو نەڕە شێرە
زنجیریان پچڕان گەینەوە ئێــــــرە
لەڕێی ئێمەدا گیانیان فیداكــــــــرد
ناوی بڵندیان وا بۆخۆیان بــــــــرد
ئەو پەتەی لە ملی ئەمانە خـــــــرا
ئەوانی خنكان بەڵام پەت پچــــــــڕا
 (دوو دێر بۆ لەبەركردنە)
5. داشۆرین‌:
	بۆ‌ مەبەستی نزمكردن و دەرخستنی خەوش و لایەنی كەموكوڕییە، نمونەی هۆنراوەی داشۆرین، ئەم پارچەیەی شێخ ڕەزای تاڵەبانییە.
هەزار ئەفسون‌و جادووی پێوە ئاوێزانە ئەم ڕیشـــــە
عیلاجی گەر ببــــێ‌ یا گوزە یا گوێزانە ئەم ڕیشـــــە
بە تەحریكی تەلێكی سەد هەزار نەفسی بە كوشتن دا
ڕەئیسی حیلەكاران، شای قومار بازانە ئەم ڕیشـــــە
                                                             (هەمووی بۆ لەبەركردنە)
6. وەسف:
	مەبەست لێی وەسفكردنی سروشت‌و مرۆڤ و شتی جوانە، لەم لایەوە دەتوانین بڵێین هۆنراوە هەر هەمووی وەسفە، بەڵام لە هۆنراوەی كوردیدا ئەم مەبەستە زیاتر بەلای  وەسفكردنی سروشتی جوانی كوردستاندا دەشكێتەوە، بۆ نمونە (مەولەوی) لە وەسفی بەهاردا دەڵێ‌:
نـــــــــــــــازك تەدارەك فەسلی وەهاران
زەریف ئارایش هەردەو كۆهســـــــــــاران
گوڵ چون ڕووی ئازیز نەزاكەت پۆشــــان
وەفراوان چون سەیل دیدەی من جۆشـــان
                                                              (هەمووی بۆ لەبەركردنە)


واتای پەیڤەكان

 وشە                واتاكەی
زەریف ئارایش   :    جوان ڕازاوەتەوە
چـون           :   وەكو
وەفراوان        :   بەفراوان ، بەفراو
دیدەی من      :   چاوی من



فۆلكلۆر چییە؟
وشەی فۆلكلۆر:
	فۆلكلۆر وشەیەكی لێكدراوە لە هەر دوو وشەی ( folk )بە مانا‌ی خەڵك یان گەل و (lore) بە مانا‌ی (چیرۆك، ژیری، هونەر، زانست) ی ئینگلیزییەوە هاتووە، واتە سامان یا كەلەپوری خەڵك، بەم پێیە فۆلكلۆر بە هەموو ئەو سامان‌و كەلەپورە كۆنانە دەڵێن، كە بەدرێژایی مێژوو دەستكردو بەرهەمی خەڵك بوون‌و ماونەتەوە، وەك: پاشماوەكانی جل‌وبەرگی میللی كۆن‌و ئێستا، ڕایەخ‌و هۆیەكانی تێدا خواردن (قاپ‌، كاسە، كەوچك... هتد)و گەلێك چەشنی پیشەسازی‌و نەقش‌و نیگارو جۆری خواردەمەنی‌و زۆر شتی تر، كە شەقلی تایبەتی كۆنی میللەتێك لە بەرهەمێكی دەستكرد یا بەرهەمی بیریدا بهێڵێتەوە.
	هەندێك جار لەناو فۆلكلۆردا بەشی بیر، یا بەشی ئەدەب جیا دەكەنەوەو پێی دەڵێن (بەرهەمی ئەدەبی فۆلكلۆری) ئەو بەرهەمەش ئەوەیە، كە بەسەر زارەوەیە، دەماودەم‌و پشتاوپشت، كوڕ لە باوكەوە، منداڵ لە دایكەوە دەیبیستێت‌و دەمێنێتەوە، لەبەر ئەمە ئەدەبی فۆلكلۆر بە بەرهەمی تاقە كەسێك دانانرێت، بەڵكو دەدرێتە پاڵ هەموو میللەت، فۆلكلۆر بەرهەمێكە، كە هەموو گەل خولقاندوویەتی، بەرهەمی فۆلكلۆری، شێوەیەكی سادەی وای هەیە كە هەموو گەل تێیبگات‌و شەقلی تایبەتی ئەو گەلە یان ئەو زەمان‌و دەورەی خۆی پێوەیە.
	


گرنگترین جۆرەكانی ئەدەبی فۆلكلۆری كوردی

1. ئەفسانە:
	ئەفسانە بەرهەمی ئەو كاتەیە، كە مرۆڤ بێدەسەڵات بووەو ڕووبەڕووی سروشت وەستاوە، بەرهەمی سەرەتای ژیانی مرۆڤایەتییە، خەیاڵ بەشێوەیەكی فراوان باڵا دەستە.

2. هەقایەت:
 	هەقایەت یا سەرگوزەشتە: بەشێكی گەورەی ئەدەبی فۆلكلۆری كوردییە و بەرەو پێشچوونێكی ئەفسانەیە، لە ڕووی ڕوخسارو داڕشتنەوە لەو دەچێت، بەڵام كەرستەی ئەفسانە زیاتر نوقمی خەیاڵ بووە، كەچی كەرەستەی هەقایەت لە ژیانەوە وەردەگیرێت.

3. گۆرانی: 
	لە سەردەمێكی زۆر كۆنی ژیانی مرۆڤایەتییەوە پەیدابووە، لە بارەی هۆكاری پەیدابوونی ئەم جۆرە فۆلكلۆرەوە دوو بۆچوون هەیە:
	بۆچونی یەكەم هۆكارەكەی دەگەڕێـنێـتەوە بۆ ئیشی هەرەوەزی‌و كاری بە كۆمەڵی مرۆڤ. لە گۆرانی ئیشكردنیشدا وشەو ئاوازو دەنگ، لەگەڵ بزووتنەوەی ئەندامەكانی لەشدا تێكەڵ دەبن‌و چاكترین نمونەش گۆرانی دروێنەكردنە.
	بۆچونی دووەم، دەیگەڕێـنێـتەوە بۆ لایەنی ئایینی‌و دەڵێت گۆرانی ئایینی كۆنترین جۆری گۆرانییە.
4. گاڵتەو گەپ: 
	هەمیشە لەشێوەی چیرۆكێكی كورتدا دادەڕێژرێت، مەرج نییە قارەمانەكانی ئەم چیرۆكانە مرۆڤ بن، زۆرجار لەسەر زمانی (ئاژەڵ‌و باڵندە) دەیگێڕنەوە. قارەمانی گاڵتەو گەپ، كەسێكی ڕاستەقینەی قسەخۆش‌و نوكتەبێژە، نمونەی ئەم جۆرە ئەدەبە فۆلكلۆرییەش چیرۆكەكانی (مەلای مەشور) ە‌‌‌‌.

5. مەتەڵ: 
	مەتەڵ زیاتر بۆ كات بەسەربردن بەكاردێت، بەرهەمی سەرزاری خەڵكە، بەشێوەیەكی نادیارو تەماوی دەردەبڕێت، مەبەستەكەشی پێویستی بە ڕامان‌و بیركردنەوەیە.

6. یاری: 
	بریتییە لە پیشاندانی توانا و هێز و لێهاتوویی بەرامبەر كردارێك لە نێوان دوو كەس یان دوو لایەن ...هتد زیاتر بەمەبەستی بردنەوەو دۆڕاندن ئەنجامدەدرێت.	

7. داستان:
	داستان بەرهەمێكە لە چیرۆك دەچێت، سەرگوزەشتەیەكی ڕوداو یان ڕاستەقینە دەگێرێتەوە. 



تایبەتمەندییەكانی داستان:
1. چیرۆكی داستان گەلێك ڕووداوی ترسناك‌و سامناكی وای تێدایە، كە بەزۆری لە پاڵەوانێكی ناودار دەدوێت.
2. زمانی چیرۆكی داستان، پتەوو بەهێزو شێواز جوانە.
3. بەشی زۆری ڕوداو و بەسەرهاتەكانی ناو داستان، دەگمەن‌و نا ئاسایین، كەسانی ناو داستانیش پاڵەوانی مەزن‌و بناڤ ‌و دەنگن، جاری وا دەبێت هەندێك لە خواوەندەكان دەبنە پاڵەوانی داستانەكان.

مێژووی داستان لە جیهاندا:
	ئەگەر لەمێژووی داستانی جیهانی بدوێین پێویستە لە كۆنترین داستانەوە دەست پێبكەین كە تا ئێستا بەدەستمان گەیشتووە، ئینجا وردە وردە بە مێژوودا هەڵگەڕێین، تا دەگەینە سەردەمە تازەكان‌ بەم جۆرە:

1. داستانی سۆمەری:
	سۆمەرییەكان لە سێ‌ هەزار ساڵەی پێش زایین بەولاوە لە خوارووی عیراقدا ژیاون ‌و خاوەن شارستانییەت بوون، لەبەر ئەوە كەلەپورو میراتێكی زۆریان لەدوای خۆیاندا بەجێهیشتووە، پشكنین‌و گەڕان بەدوای پاشماوەكانیان، بووە هۆی دۆزینەوەی گەلێك داستانی سۆمەری، شلۆڤەكردنی جۆری نووسین لای سۆمەرییەكان سەرەتایەك بوو بۆ زانینی نهێنییەكانی ئەو داستانانەو بوو بە دەستپێك بۆ لێكۆڵینەوەی مێژووی داستانی جیهانی. 
	
	داستانی سۆمەری زیاتر لەشێوەی ئەفسانە دایە، قارەمانانی بەزۆری خواوەندەكانی سۆمەر بوون، وەك: (ئینلیل‌و ئانكی‌و ئۆتۆو دەموزی).
	داستانی (گەلگامێش) یەكێكە لە بەناوبانگترین داستانێن سۆمەری، لەودا گەلگامێش بەدوای (نەمری)دا دەگەڕێت، كە یەكێكە لە سیفەتی خواوەندەكان، بەڵام ئەوەی ئەم داستانە لە داستانەكانی تری سۆمەریەكان جیادەكاتەوە، ئەوەیە كە پاڵەوانی داستانەكە خواوەندێكی تەواو نەبووە، هەر لەبەر ئەوەشە بەدوای نەمریدا گەڕاوە، كە خواوەندەكان هەیان بووەو گەلێك قارەمانی‌و ئازایەتی لە پێناو ئەم مەبەستەدا نواندووە، بەڵام بە ئاكام نەگەیشتووە.

2. داستانی گریگی یان یۆنانی:
	كۆنترین نمونەی داستانی یۆنانی، (ئەلیادە) و (ئۆدیسا)ی هۆمیرۆسن، كە كۆنترین جۆری هۆنراوەن تا ئێستا گەیشتبێتە دەستمان و لە سەدەكانی نۆیەم و هەشتەمی پێش زاین نووسراون.
 	ئەلیادە باس لە ڕوداوەكانی ساڵی یەكەمی ئەو جەنگە خوێناوییە دەكات، كە لە نێوان گریك‌و تەڕوادەدا ڕوویداوەو دە ساڵی خایاندووە.
	بە قسەی بێری (Bury)ی مێژوونووس، ڕوداوەكان دەبێت لە  (1990) پێش زایین ڕوویاندابێت، تەڕوادەو گریگ هەر لە كۆنەوە دژومنایەتی‌و دووبەرەكییان لە نێوان هەبووە، وا ڕێككەوت، كە پادشای تەڕوادە، (هێلین)ی ژنی پاشای ئەسپارتەی ڕفاندو ئەویش هانای بردە بەر گریگەكان،  تەڕوادەكانیش داوای یارمەتییان لە میرەكانی ئاسیای بچوك كرد، لەبەر ئەوە ماوەی دە ساڵ جەنگێكی خوێناوی لە نێوانیاندا ڕوویداو ئەنجامەكەشی خۆ بەدەستەوەدانی تەڕوادە بوو، پاڵەوانانی ئەم داستانە هەموویان مرۆڤی ئاسایی نەبوون، هەندێكیان نیمچە خواوەند بوون‌و ئەوانی تر خواوەندی ڕاستەقینە.
	داستانی دووەمی هۆمیرۆس، كە (ئۆدیسا) یە، باس لە بەسەرهاتی یەك لە پاڵەوانەكانی گریگ دەكات كە ناوی (ئۆدیسیۆس) بوو، پاش خۆ بەدەستەوەدانی تەڕوادە، ئەڤ  پاڵەوانە ڕێز لە دڵسۆزی‌و میهرەبانی (بنۆلۆپیا)ی خێزانی دەنێت، كە چۆن پاش چەند ساڵی بێ‌ سەرو شوێن بوونی ئودیسیۆسی مێردی، هەر لەسەر دڵسۆزی خۆی مایەوە تا هاتەوە.

3. داستانی هیندی:
	هیندستان، وڵاتی ئەفسانەو داستانە، بۆیە لە ڕێڕەوی مێژووی داستانی جیهاندا، ئەم وڵاتە ڕۆڵێكی گرنگی هەبووە، لە سەدەی پێنجەمی پێش زایین لەو وڵاتەدا دوو داستان دهێنە دیتن، (مەهابەهاراتا) و  (ڕامایانا). ئەم دوو داستانە چونكە لە كاتێكی درەنگدا پەیدا بوون، بۆیە‌ شەقڵی تاكە كەسییان پێوە دیارە.
	داستانی (مەها بەهاراتا)، كە لەلایەن (ویاس) دانراوە، باس لەو جەنگە درێژ خایەنە دەكات، كە لە نێوان خواوەندەكان‌و خێلی (ئاسۆرا)دا ڕوویدا، هەر لایەنێكیش سەركردەو پێشەوای خۆی هەبوو، سەركردەی ئاسۆرا كە ناوی (سۆكەر ئەچاریا) بوو، توانای زیندووكردنەوەی كوژراوانی جەنگی هەبوو، بۆیە خواوەندەكان زۆری لێدەترسان‌و هەوڵی ئەوەیان دەدا كە بیكەن بە دۆستی خۆیان، داستانەكە پڕە لە باسی شەڕو شۆڕو پیلان گێڕان، هەر لەو داستانەداو لە زمانی (ویاس) هەندێك پەندو ئامۆژگاری دەگێڕنەوە وەك (هەر كەسێك بەرامبەر بە دوژمنكاری‌و دەستدرێژی دراوسێكەی، دان بەخۆیدا بگرێت‌و لێیخۆش بێت، ئەوا هەموو خەڵكی ئەم دنیایە دەكاتە بەندەو كۆیلەی خۆی).

4. داستانی ڕۆمانی:
	بە ناوبانگترین داستانی ڕۆمانی، داستانی ئەنیادەیه،‌ كە (ڤێرجیل)ی شاعیری بەرزی ڕۆمانی دایناوە، سەردەمی دانانەكەی دەگەڕێتەوە بۆ سەدەی یەكەمی پێش زایین، باس لە (ئینیاس)ی پاڵەوانی تەڕوادە دەكات، كە چۆن لەگەڵ گریكەكان كەوتووەتە جەنگ‌و دوای خۆ بە دەستەوەدانی (تەڕوادە) باوكە پیرەكەی لە كۆڵی‌ دەكات‌و شاران‌و وڵاتانی پێدەگەڕێت تا بارو بارخانەی لە ئیتاڵیادا دەخات‌و گوایە (دۆمۆلۆس)ی دامەزرێنەری شاری ڕۆما نەوەی ئەو بووە.

5. داستانی ئێرانی:
	بەناوبانگترین داستانی ئێرانی، داستانی (شانامە) یە، شانامە  شاكاری شاعیری بەناوبانگی ئێرانی (فیردەوسی) یە، دانانی داستانەكە دەگەڕێتەوە بۆ سەدەی (دەیەم) ی زایینی، داستانەكە (شێست هەزار) دێرە هۆنراویە، باس لە مێژووی كۆنی ئێران دەكات، تا سەردەمی ئیسلامی لە سەدەی حەفتەمی زاییندا، ئەم داستانە بە گەورەترین سەرچاوەی زمانی فارسی دهێتە دانان، باس لەو جەنگ‌و شەڕو شۆڕانە دەكات، كە ئێرانیانی كۆن لە سەردەمی ساسانی‌و غەزنەوییەكاندا لەگەڵ دوژمنەكانی خۆیاندا بەرپایانكردووە، تا هاتنی ئایینی ئیسلام، كە تیایدا بە گیانێكی نیشتمانپەروەری‌و نەتەوە خوازییەوە، قارەمانیەتی‌و ئازایەتی جەنگاوەرانی ئێران دەگێڕێتەوە، وەك ڕۆستەمی زاڵ‌و سوهراب‌و زۆرانی تر، ئەم داستانە سەرچاوەیەكی گرنگە بۆ زانینی مێژووی كۆنی ئێران.
	جگە لەو داستانە بناڤ ‌و دەنگانەی باسمانكردن، ژمارەیەك داستانی تازەتر هەن كە دەگەڕێنەوە بۆ سەدەكانی ناوەڕاست، وەك داستانی (سرودی تاریكی)  كە داستانێكی كۆنی ئەڵمانییەو باس لە كارو كردەوەی هۆزە ئەڵمانییەكان دەكات لە سەردەمی كۆندا، هۆنراوەكانی ئەم داستانە لەسەدەی (دوازدەهەم) ی زاییندا كۆكرانەوە، هەروەها داستانی (كۆمیدیا)ی (دانتی)، شاعیری گەورەی ئیتاڵیا لە سەدەی چوارەمی زایینی، كە یەكێكە لە شاكارە ئەدەبییەكانی سەدەكانی ناوەڕاست.
	داستان دیاردەیەكی مێژووییە، لەبەر ئەوە لای هەموو میللەتان وەك یەك پەرە ناسێنێت، بەڵكو لە گەشەكردن‌و پەرەسەندنیاندا جیاوازی هەیە، هەر ئەمەش وا دەكات، كە لە داستانی كوردیدا هەندێك دیمەن هەبن، كە لەگەڵ داستانی میللەتانی تردا یەكی بخات، هەروەها هەندێك دیمەنی تری تێدا بێت كە لەو داستانانەی جیا بكاتەوە.




داستانی ڕۆژهەڵات:
	لەناو میللەتانی ڕۆژهەڵاتدا گەلێك داستانی هاوبەش هەن، ئەو داستانانە هاوبەشن چونكە:
1. بە چەند زمانێكی ڕۆژهەڵاتی هەن.
2. لەناو چەند میللەتێكداو بەشێوەی جیاواز دێنە گێڕانەوە.
3. هیچ یەك لە میللەتانی ڕۆژهەڵات ناتوانن بیانكەن بە مولكی تایبەتی خۆیان، با ڕووداوەكانی ناو داستانەكەش لە وڵاتی ئەو میللەتەدا ڕوویان دابێت‌و ناوی قارەمانەكانیشی سەر بەو میللەتە بن.
4. لەناو هەر میللەتێكی ڕۆژهەڵاتدا، داستان مۆرك‌و شەقڵی ئەو میللەتەی پێوە دیارە كە دەیگێڕنەوە. بۆ نمونە داستانی (لەیلا‌و مەجنون)، شوێنەوارو ناوی سەر بەخاك‌و زمانی عەرەبن، بناغەكەشی هەر ئەو چیرۆكە فۆلكلۆریە عەرەبییەیە، كە لەناو عەرەبدا لەبارەی خۆشەویستی (لەیلا)و (قەیس)ەوە دەیگێڕنەوە، بەڵام ئەم داستانە لەناو كوردو فارس‌و ئازەرو گەلێك میللەتی دیكەی ڕۆژهەڵاتی باوەو بە جۆری جیا جیا دەیگێڕنەوە.
	هەروەها داستانی (شیرین‌و فەرهاد) یا (شیرین‌و خەسرەو)، شوێنەوارەكەی لە كێوی (بێستون)ی خاكی كوردستانی ئێرانە، ناوی قارەمانەكانی كوردییە، بەڵام لە پاڵ كوردیدا، بە فارسی‌و بە توركی‌و بە چەند زمانێكی تریش دهێتە ڤەگێڕان.
	هەر بەم جۆرەش، چیرۆكەكانی ناو داستانی (شانامە)ی فیردەوسی و باسی قارەمانەكانی ئەو داستانەش، بەر لە داڕشتنەوەكەی فیردەوسی لەناو میللەتانی ڕۆژهەڵاتدا بڵاوبوون، ئەوەندە هەیە فیردەوسی سەر لە نوێ‌ لەشێوەی داستانی هۆنراوەدا دایڕشتوەتەوەو گیانێكی فارسی پێبەخشیوە.

لە فۆلكلۆرەوە بۆ نووسین:
	داستانەكان لە سەرەتادا بەرهەمی فۆلكلۆرین و لەلایەن خەڵكەوە بە سەر زاری گێڕدراونەتەوە و باسكراون، لە دوایدا لەلایەن شاعیر و نووسەران بە دەستكاری و چێژێكی زۆرەوە تۆماركراون. بۆ نمونە:
1. داستانی (لەیلا‌و مەجنون) ب زمانێن فارسی‌و توركی‌و كوردی‌و عەرەبی چەند جارەك‌و ژ لایێ‌ چەند شاعیرەكی سەر بە چەند سەدەو سەردەمەكی ڤە هاتییە نڤیساندن، نیزامی گەنجەوی بە فارسی، فزولی بەغدادی بە توركی، حارسی بەتلیسی بە كوردی‌و ئەحمەد شەوقی بە عەرەبی نووسیویانە.
2. داستانا (شیرین‌و فەرهاد) یان (شیرین‌و خەسرەو) ژی، بە چەند زمانێك‌و چەند جارێك‌و لەلایەن چەند شاعیرێكەوە، لە چەند سەدەو سەردەمێكی جیاوازدا نووسراوەتەوە، نیزامی گەنجەوی بە فارسی، ئەمیر خەسرەوی دەلهەوی‌و خانای قوبادی بە كوردی، نازم حیكمەتیش لە سەدەی بیستەمدا بە توركی.
	ژ بلی هاوبەشیەتی لە داستاندا، وەرگێڕانیش هەیە، كە بریتییە لەوەی كە ئەو داستانەی بە یەكێك لە زمانەكانی ڕۆژهەڵات نوسراوەتەوە، شاعیرانی میللەتانی تری ڕۆژهەڵات، داستانە نووسراوەكە وەك خۆی وەردەگێڕنە سەر زمانی خۆیان‌و بەم جۆرە داستانەكە وای لێدێت، كە بە چەند زمانێك بهێتە گێڕانەوە، مۆرك‌و شەقڵی ئەو میللەتە وەرناگرێت كە وەریان گێڕاوەتە سەر زمانەكەی. 	
	ئەگەر داستانی ڕۆژهەڵات لە ئەدەبیاتی فۆلكلۆریدا شێوەی شیعرو بابەتی داستان یا (بەیت)ی كۆنیان هەبووبێت‌و دوایی بووبن بە داستانی نوسراو، ئەوا لەم سەدەیەدا هەموویان دەستدەدەن بۆ ئەوەی ببنە كەرەسەی نووسینی ڕۆمان‌ و شانۆنامە (پیەس)‌و سیناریۆی تازەی سینەما، هەندێكیشیان لە قالبی ئۆپێرا یان بالێدا گەیشتنە سەر شانۆ گەورەكانی جیهان.

















وەرزی دووەم
داستانی كوردی
	ئەگەر لەداستانی ڕۆژهەڵاتەوە بێینە سەر داستانی كوردی، دەبینین گەلێك داستانی هاوبەشمان لەگەڵ میللەتانی ڕۆژهەڵاتدا هەیەو گەلێك داستانیشمان هەیە كە بەشی كورد نەبێت، بەشی میللەتی تری پێوە نییە. واتە ئەگەر داستانەكە لەسەرەتادا ڕاستەقینەو ڕووداو بێت، ئەوا لە كوردستاندا ڕوویداوەو قارەمانەكانی كوردن‌و هەر بە زمانی كوردیش دەگێڕرێتەوە یا نوسراوەو لەناو كورددا بڵاوە، نمونەی ئەمانە داستانی (مەمی ئالان یان مەم‌و زین، خەج‌و سیامەند، خانزادو لەشكری، دوانزە سوارەی مەریوان‌و گەنج خەلیل)و هتد...

بەشەكانی داستانی كوردی:
داستانی كوردی لە ڕووی ناوەرۆكەوە دەكرێت بە دوو جۆر:
1. داستانی قارەمانی
2. داستانی دڵداری








1. داستانی قارەمانی:
	قارەمانی‌و ئازایی دوو وشەی خۆشەویستن لەناو كورددا، ڕەنگە هەر ژیانی پڕ لە ئازارو ناخۆشی‌و بەربەرەكانی‌و خەباتی چەندین سەدەی مێژووی كۆن‌و تازە وای لە كورد كردبێت، كە حەز بە ئازایی بكات، نرخ بە پیاوی مەردو لە خۆبردوو بدات، قارەمان لای ئەو جێگەیەكی بڵندی هەبێت. 
	كە مردن هات‌و خۆ لێپاراستنی نەبوو، مرۆڤ  دەبێت بە ئازایی بمرێت، ئەم ڕاستییەی چەندین سەدە هەزاران جار هاتۆتەوە بەردەمی گەلێك ڕۆڵەی ئەو میللەتەو بەردەمی ئەو خەڵكەو وایكردووە كە ئەم ئازایی‌و لە خۆبوردنە ببێت بە بەشێك لە ژیان‌و لە خووڕەوشتی كورد، خۆ كە ئاوڕیشی داوەتەوەو چیای سەركەشی لە پشت خۆیەوە بە پشت‌و پەنا دیوە، ترسی لە هیچ هێزێكی ترسێنەر نەماوە.
	ئەم ڕاستییە، كە زۆرجار دووبارە بووەوە، وەك گوتمان دەبێت بە بەشێك لە ژیان‌و خووڕەوشت و بە یەكێك لە خاسیەتەكانی گەل، هەر لەبەر ئەوەش، كە ئەدەبیات فۆلكلۆر یان نووسراو بێت، ئاوێنەیەكی خاسیەتەكانی گەلن، لەبەر ئەوە تەواو ئەم ئازایی‌و قارەمانییە لە هەردوو ئەدەبیاتەكەدا (بەتایبەتی لە فۆلكلۆردا) ڕەنگیداوەتەوەو ئەو شێوەیەی وەرگرتووە، كە لێرەدا ناوی دەنێین (داستان)و لە پلەیەكی بەرەو ژووری خوێندندا دابەشیدەكەین بەسەر ئەو چەشنانەی داستاندا، كە لە ئەدەبیاتی گەلانی تردا هەن‌و لە هەر  داستانێكی كوردیدا هەندێك دیمەنی یەكێك لەو چەشنانە دەبینین.
	بەم جۆرە لەهەر ناوچەیەك چەند (لاوك و بەیت)ێك دێتە بەر گوێت، كە ناوی چەند پیاوی ئازاو بە مەردی شەهیدبوو، دەبنە سەر ناو بۆی، بێجگە لەو هەموو داستانە كۆنانەی دەربارەی قارەمانانی خەیاڵی وەك (ڕۆستەمی زاڵ‌و زۆراب‌و گیوو فەڵامورز... هتد) لەناو كورد بڵاون، ناوی گەلێك قارەمان‌و شەهیدی ئەم چەند سەدەیەی دوایی سەر ناوی (لاوك)ی ئەم دواییەن بۆ نمونه:
	(سوارۆ و خانزاد، شەریف هەمەوەند، عەزیزو تەكش دەچنە پاڵ (گەنج خەلیل و حاجی سادقی برۆ و ئەمینی پەریخان و خەلیل خۆشەوی و كەریم بەگی فەتاح بەگی هەمەوەند. لەلاوكی ئەم سەدەیەدا ناوی (شێخ سەعیدی پیران و شێخ مەحمود و قازی ‌محەمەد و مەلا مستەفای بارزانی ) دەدرەوشێتەوە.
	هەر وەك دیمەنی قارەمان‌و ئازایی تاقە كەسێك لە داستانی كوردیدا دیارەو ئەو كەسانە كوڕی میللەتن‌و وێنەی پیاوی نەبەردی ئەو نەتەوەن.
	هەروەها گەلێك داستان هەن، ئازایی‌و بە جەرگی‌و قوربانی دانی بە كۆمەڵی خەڵك پیشاندەدەن، لە گەلێك داستاندا میللەت خۆی دیارەو تەواوی ئەم ڕاستییە ئەوەت بۆ دەردەخات، كە گەل خۆی مێژووی خۆی دەنووسێت‌و خۆی مێژووی سەركەوتن نەخشە دەكێشێت.
	بەربەرەكانی خەڵكی كوردستان بەرامبەر بە دوژمنانی، لە هەندێك داستاندا دیارە، لە داستانی (قەڵای دمدم)دا هەر چەندە (خانی لەپ زێڕین) بوو بە قارەمانی ئەو داستانە، بەڵام بەربەرەكانی هەموو خەڵك‌و هەموو جەنگاوەرانی ناو قەڵاكە بوون بەدێری هەڵبەستی ئەو داستانە. داستانی (دوانزە سوارەی مەریوان)یش هەروەك (قەڵای دمدم) وایە، ئەم قارەمانیەتیانە بە زۆری لە داستانی فۆلكلۆردا دەبینین.
	بەڵام هەندێكیان هەر لەسەردەمی خۆیان بوون بە داستانی فۆلكلۆرو لە شیعری نووسراویشدا ڕەنگیان داوەتەوە، بۆ نمونە: ئازایی كوردان لە بەربەرەكانیی عوسمانییەكاندا لە پاڵ فۆلكلۆردا لە شیعری میللیی عەلی بەردەشانیدا بەتایبەتی لە بەیتی (ئەو ڕەحمان پاشای بەبە)دا دیارە، هەروەك ئەو بەربەرەكانییە لەزۆر هۆنراوەی (سالمی ساحێبقران)دا بەتایبەتی لە داستانی (عەزیز بەگی بابان)دا نەخشە كێشراوە، بێجگە لەمە باسی ئازایی‌و خۆ بەختكردن بووە بە بەشێكی گەورە لەهەموو ئەدەبیاتی كوردیدا، بەڵام هەموو ئەو بەرهەمانەی باسی ئازایی دەكەن (داستان)نین، بەڵكو لە جۆری ئەدەبی تریشدا، وەك هۆنراوەو چیرۆك‌و ڕۆمان وتاری ئەدەبی... هتد، ئازایی‌و قارەمانی‌و هەقپەرستی‌و نیشتمانپەروەری‌و خۆ بەختكردن ڕەنگیداوەتەوە.
نمونەیەك لە داستانی قارەمانی:
	داستانی وامان هەن، كە قارەمانیەتی كۆمەڵ‌و هەموو گەل پیشاندەدەن، ئەوەتا لە داستانی (سوارۆ)دا ئەم وێنەیە دیارە:
لەشــكرێك هەڵستاوە لەشكری شام و شیرازان
پێشی دەشتە سەر عەسكەران دوایی ڕادەوەستان
لــــــەســەر چــــــۆمی كــــافــــورو ئــــــارازان
دەپــــــەڕیـــــەوە بە حـــوكمی كەڵەك‌و گەمیان
كیـــــژ دەڵــــــێ‌ دەســـــتی مــــن‌و دامێـــــن بێ‌
زینـــــــان بـــــــــەرنە كـــــــن ســــــــــەڕاجان
شــــــــیران بـــــــــەرنە كــــــن شــــــــــیرگەران
تفــــەنگــان بـــــــــەرنە كــــــن چەخماخســـازان 
(دوو دێر بۆ لەبەركردن)‌‌
2. داستانی دڵداری:
	شاعیری گەورەی كورد ئەحمەدی خانی لە (مەم‌و زین)دا وەڵامی ئەم پرسیارە دەداتەوە، ئایا بۆچی (مەم‌و زین)ی نووسیوە، یا بۆچ ئەو داستانەی لەسەر زاری خەڵكەوە، هێنایە ناو دێری هەڵبەست، واتە لە داستانی فۆلكلۆرییەوە، كردی بە شابەرهەمی ئەدەبیاتی نووسراوی كوردی.
	خانی لە وەڵامی ئەو پرسیارەدا چەند هۆیەك پیشاندەدات، یەكێ‌ لەوانە ئەوەیە، كە دەڵێت:
هەم ئەهلی نەزەر نەبێن كو كرمانـج
عەشقی نەكرن ژ بۆ خوە ئارمانــــج
تێـكدا نە دتالبن نە مەتلـــــــــــــوب
ڤێــكرا نە موحیبن ئەو نە مەحبـــوب
بـێ‌ بەهرەنە ئەو ژ عەشقبــــــــــازی
فاریـــغ ژ حەقیقیی‌و مەجـــــــــــازی
كرمــــانج نە پڕ دبێ‌ كەمالـــــــــــــن
ئەمــــــــا د یەتیم‌و بێ‌ مەجاڵـــــــــن
بیلجــــوملە نە جــاهیل‌و نەزانـــــــن
بەلكـی د ســــــەفیل‌و بێ‌ خودانــــــن
(دوو دێر بۆ لەبەركردن)
	بەڵێ‌، خانیی مەزن ڕاستیكردووەو گەلێك باشیكردووە، خانی لێرەدا لەوە دەچێت وەڵامی ئەو كەسانە بداتەوە، كە دوژمنی كوردن‌و بە درێژایی مێژووی خەباتی كورد دەمی پڕوپاگەندەیان، لە كورد كردۆتەوە، كوردیان بە خوێنڕێژ پیشانداوەو وایان خستۆتە بەر چاوی خەڵك، كە گەلێكی دڕندە بێت‌و حەز بە خوێن ڕشتن‌و پیاو كوشتن‌و ناكۆكی بكات‌و مانای یەك دڵی‌و خۆشەویستی نەزانێت.
	خانی هەر وەك لە چەند دێرێكی تری (مەم‌و زین)دا ئەوەمان بۆ دەردەخات، كە كورد هەمیشە لە پێناوی پاراستنی خاكی خۆیدا كوژراوەو نەچۆتە سەر خاك ‌و ماڵی كەس، لێرەدا ئەوەشمان پیشاندەدات، كە كورد زۆر باش مانای خۆشەویستی دەزانن‌و زۆر خۆشەویشتی‌و دڵداری قوڵ ‌و زۆر چیرۆكی دڵداری لە كوردستاندا ڕوویداوە.
	ئەگەر تەماشەیەكی بەرهەمی داستانی كوردیی بكەین، ڕاستی ئەم قسەیەی خانیمان بۆ دەردەكەوێت، گۆرانیبێژی كورد لەگەڵ داستانی قارەمانیدا سەدان چیرۆكی دڵداری‌و خۆشەویستی ‌و لەسۆزی دڵداری‌و لە بیری بەرزی ئینسانی باسدەكات. لە بەیتی دڵداریی كوردیدا، دەروونی پڕ جۆش‌و خواستی جوان‌و نیاز پاكی ژن‌و پیاوی كورد ڕەنگدەداتەوە.
	داستانی دڵداری لە هەموو جیهاندا، بەتایبەتی لە ڕۆژهەڵاتدا، سۆزێكی تایبەتی‌و هەستێكی قوڵ‌و ڕاستگۆیی تێدایە، بەڵام داستانی دڵداریی كوردی، سەرەڕای سۆزو هەست‌و خۆشەویستی‌و وەفاداری‌و ڕاستگۆیی، جۆرێك لە ئازایەتی‌و فیداكاریش دەردەخات، بەڵكو لە زۆربەی ئەو داستانانەدا وێنەی خۆ بەختكردن لە ڕێگەی عەشقی پاكدا ژوور هەموو وێنەیەك دەكەوێت‌و دڵدار وەك فیداكارو شەهید پیشاندەدرێت، ئەمە لە داستانی (خەج‌و سیامەند)و (مەم‌و زین)دا زۆر ئاشكرایە.
	لە داستانی دڵداریی كوردیدا، گەلێك ڕوخساری كۆمەڵایەتی‌و خووڕەوشتی كوردیش بە جوانی ڕەنگدەداتەوە، تەنانەت هەستی قووڵی زەحمەتكێشان‌و زۆرلێكراوان لەپشت پەردەی خۆشەویستی دڵدارییەوە دەبێتە هاواری ناڕەزایی‌و وەڕسی بەرامبەر بەو ڕەنجـخۆرو زۆردارانەی خۆشەویستیشیان كردووە بە موڵكی دەستەی ڕەنجـخۆرو دەیانەوێت پیرو هەژارو ڕەنجبەری لێ‌ بێبەری بكەن.
	لە داستانی دڵداریی كوردیدا، وێنەی پاك‌و ڕووی سورو ڕەنگینی ڕەنجبەران نەخشە دەكێشرێت.
	
	بێگومان تا ئێستا بەشی زۆری داستانی كوردی (چ داستانی قارەمانی‌و چ داستانی دڵداری) تۆمار نەكراون، واتە هێشتا لە سنگی ئەو گۆرانیبێژانە دان، كە دەیانگێڕنەوەو هێشتا بە نووسراوەی چاپنەكراون، بەڵام هەر بە بیستن‌، لەو داستانە كەمانەدا، كە چاپكراون، دەتوانین ئەو دیمەنانەی سەرەوە ببینین‌و داستانی وەك (خەج‌و سیامەند، لاس‌و خەزال، بارام‌و گوڵەندام، مێر و وەفا، حەسۆو زڵخ، كەریم‌و ستی، ناسرو ماڵ ماڵ ...هتد) بكەین بە نمونە.
	لێرەدا دەتوانین چەند نمونەیەك لە داستانی كوردی بخەینە ڕوو، بیانكەین بە بەڵگەی ئەو هەنگاونانەی داستانی كوردی، واتە هەنگاونان لە ئەدەبی فۆلكلۆرەوە بۆ ئەدەبیاتی نووسراو، هەروەها لەو باسانەی لە بەشی بەرنامەو خوێندنەوەی چەند ساڵەتاندا، دەیانبینین دەتوانن بەڵگەو نمونەی تەواوی ئەو دیاردەیە ببینین‌و بەهۆی ئەوانەوە لە بەشێكی گرنگی بەرهەمی سەرزارو نووسراوی كوردی بگەن، كە داستانە.
 
شیرین و خەسرەو
	داستانی شیرین‌و خەسرەو یەكێكە لەو داستانانەی كە لەناو گەلانی ڕۆژهەڵاتدا باوەو چەند شاعیرێك بە چەند زمانێكی ڕۆژهەڵاتی دایانڕشتووەو لە شێوەی فۆلكلۆرەوە دەرچووەو خراوەتە سەر شێوەی نووسین.
	داستانەكە باس لە خۆشەویستییەكی بێوێنە دەكات، لە نێوان خەسرەوی كوڕی پەروێزی كوڕی نەوشێروان‌و شیرینی كچە شۆخی برازای (شەمیرا)ی شاژنی ناوچەی (مەهستان) لە دەوروبەری دەریاچەی (خەزەر). ئەو داستانە دڵدارییە ئەنجامێكی تراژیدییانەی ناخۆشی دەبێت، كە بە كوشتنی خەسرەوی پەروێز لەلایەن كوڕەكەی خۆی كۆتایی دێت‌و هەروەها بە خۆ كوشتنی شیرین بە كۆتا دەگات، 
	داستانەكە وێنەی خۆشەویستییەكی داوێن پاكانە دەخاتە ڕوو، هەر لە درێژەی چیرۆكەكەدا ناوی (فەرهاد)یش دێتە گۆڕێ‌، كە ئەویش دەكەوێتە داوی عیشقی شیرینەوە، هەر لە ئەنجامی ئەم عیشق‌و ئەڤینەوە مەرجی وای بەسەردا دەسەپێنن، كە لەتوانای مرۆڤدا نەبێت، وەك كونكردنی شاخی بێستون یا كێوی بێستون، كە دەكەوێتە ناوچەی قەسری شیرین لە كوردستانی ئێراندا.
	ئەم داستانە بە زمانی كوردی- شێوەزاری گۆران- لە لایەن (خانای قوبادی‌و ئەمیر خەسرەوی دەلهەوی) نووسراوەتەوە، ئەم نمونەیە لەوەی خانای قوبادییە، كە شاكارێكی ئەدەبییەو بە (5526) دێر‌ هۆنراوەتەوە.


شیرین جەی گوفتار دەروونش جۆشــــــــا
چۆن بەحری قولزم جەقین خرۆشــــــــــا
پەنجەی ڕەنگین بەرد جەخیشم پەروێـــز
پارەكەرد یەخەش چون غونچەی نەوخێز
جە جامی نێرگز ئەو سیمین عـــــــــــوزار
بەرگی سەمەن كەرد بەلالەی بەهـــــــــار
بە تووندی بەخیشم واتش بە شاپـــــوور
خوسرەو بێ‌ شەرمەن هەم جە خودا دوور
(دوو دێر بۆلەبەركردن)

واتای پەیڤەكان

 وشە                واتاكەی
جەی           :        ئەم، ل ئەڤ
گوفتار         :        گوتار، قسە، ئاخافتن
دەروونش     :        دەروونی، هەناوی، هناڤاوی، دەرووناو
جۆشا          :       هاتە جۆشان، كوڵا، كەلی
چون           :        وەكو
بەحری قولزم :       دەریای سۆر
جەقین         :       لەڕق و كینە، ژ رق‌و كینەو بوغز
خرۆشا        :       هاتە خرۆشان
بەرد          :        برد، بر
جەخیشم     :        لەرق‌و توڕەیی، ژ توڕەیێ‌
پارەكەرد     :       پارچەی كرد، پاركر.
ئەو سیمین عوزار : غونجەی تازە هەڵچوو
ئەو ڕوخسار سیمین : ئەو دەم‌و چاوە سپییەی وەكو زیو (وەكی زیڤ)
سەمەن     :         یاسەمین
وەهار      :         بەهار
واتش      :         گوتی، وی گۆت
بێ‌ شەرمەن : بێ‌ شەرمە، هیچ شەرم ل نك وی نینە.
جە خودا دروور : لەخودا دوور، دویرە ژ خودێ‌.
یاوە       :        بەڵاڤە
گۆڕێ‌     :       مەیدان
داو        :        داڤ
شاخ       :       كێو، چیا

 








مەم‌و زین
	مەم‌و زین لە جیهانی ئەدەبیاتی كوردیدا هەمیشە لەگەڵ ناوی (ئەحمەدی خانی1650 - 1706)یەوە دێت، چونكە خانی ناوەرۆكی مەم‌و زینی لە (مەمی ئالان)ی فۆلكلۆری سەر زاری خەڵكەوە وەرگرتووە، پاش دەستكاریكردنی زۆری ناوەڕۆكەكەی.
	خانی ڕووداوەكانی ناو داستانەكەی سەر لە نوێ بە زیاتر لە (2550) دێڕ هۆنراوە داڕشتووەتەوە، كە دەتوانین بیكەین بە سێ بەش:
1. دیباجە، كە (188) بەیتە شیعرە، كە تیایدا باسی ئایین‌و فەلسەفەو تەسەوف‌و مەدحی پێغەمبەر دەكات، لەمانەش (173) بەیتی لەبارەی كوردایەتی‌و هۆی دانانی پەڕتوكەكەیەتی بە زمانی كوردی‌و ئاشناكردنی خوێنەرە بە داستانەكە.
2. ناوەرۆكی چیرۆكەكە، كە تیایدا باسی چیرۆكی ئەڤینی دەكات‌و ڕووداوەكانی بە (1948) بەیتە شیعر دەگێڕتەوە.
3. كۆتایی كە بریتییە لە (246) بەیت.

ئەدگار و خا‌سیەتەكانی مەم و زینی خانی :
1. وشەو پەیڤی بێگانەی بەتایبەتی (عەرەبی) زۆر تێدایە، كە ئەگەر خانی بیویستبایە دەیتوانی وشەی ڕەسەنی كوردی لە باتی زۆربەیان بەكاربهێنێت.
2. زۆر پەیڤ‌و وشەی لە بن زارەكانی  تری كرمانجی سەروو تێدایە، كە وا دیارە خانی شارەزای هەموو لقە شێوەكانی كرمانجی سەروو بووەو سودیشی لە هەموویان وەرگرتووە، ئەمەش یەكیەتی زمانی ئەدەبی كرمانجی سەروو دەنوێنێت.
3. مەم‌و زینی بە زمانێكی سادەو ئاسان‌و ڕەوان نووسیوە، تەنانەت ئەو خوێنەرەی، كە بە كرمانجی خوارووش دەدوێت، لێیتێدەگات، ئەمەش دەسەڵاتی ئەحمەدی خانی بەسەر هەموو شێوەكانی زمانی كوردی پیشاندەدات.
4. سەروای شیعرەكانی (مەم‌و زین) لە بابەتی شیعری (مەسنەوی)یە، واتە دوو نیوە دێڕی هەر بەیتێكی لەسەر یەك سەروایە.
خانی دەستكارییەكی زۆری ناوەڕۆكی داستانی فۆلكلۆری (مەمی ئالان) ی كردووە.
1. خانی زۆر دیمەنی ئەفسانەی لە چیرۆكە فۆلكلۆرییەكە لاداوە.
2. دەستكاری كات‌و شوێنی ڕووداوەكانی كردووە، ئەوەتا چیرۆكەكەی لە ڕۆژی جەژنی نەورۆزدا دەستپێكردووە، شاری (جزیرێ‌)ی كردووە بە شوێنی ڕووداوەكان كە ماوەی ساڵێكیان خایاندووە، مەم‌و زینی بە جوتە كردووە بە خەڵكی جزیرێ‌.
3. ناوی زۆربەی كەسانی داستانە فۆلكلۆرییەكەی گۆڕیوە، بۆ نمونە (میر ئەژین)ی كردووە بە (میر زێندین).
4. داستانە فۆلكلۆرییەكەی خستووەتە سەر شێوەی داستانێكی شیعری، كە بەو جۆرە چووەتە ڕیزی ئەدەبیاتی كلاسیكی ڕۆژهەڵات‌و، بووە بە لوتكەی ئەدەبیاتی كلاسیكی كوردی.
مەبەستی خانی لە دانانی داستانی مەم‌و زین دوو شتی سەرەكی بووە:
1. بە هۆی مەم‌و زین بەرگری لە بیروباوەڕی سۆفیگەری و فەلسەفی‌و نەتەوەیی خۆی بكات، هەروەها مەم‌و زین بكات بە بەهانە بۆ دەربڕینی هەرچی لە دڵی دایە دەربارەی باری ژیانی كوردو پرسی نەتەوەیی:
شەرحا غەمێ‌ دل بكەم فەسانە
زین و مـەمێ‌ بكـەم بـەهـانـە
2. بۆ ئەوەی بیسەلمێنێت، كە كوردیش خاوەنی میراتێكی گیانی ئەوتۆیە، كە هیچی لە میراتی نەتەوەكانی تر كەمتر نییە.

8. پەندی پێشینان: 	
	پەندی پێشنان بەرهەمێكی فۆلكلۆری زۆر كۆنی باب‌و باپیرانە، لە ئەنجامی ئەو بەسەرهات‌و كارەساتانەی، كە لەهەموو ڕوویەكی ژیانەوە بە سەریان هاتووە پەندیان لێوەرگرتووەو بە چەند وشەو پەیڤێك یان چەند ڕستەیەكی كورت‌و ڕەوان، بە هەڵبەستێكی سادەو ئاسان كە زیرەكی خۆیان‌و یاسای ژیانی ئەو كاتەو لەوە پاش پیشاندەدات. ڕێكیان خستووەو بە یادگار بۆ نەوەی دوایی بەجێیان هێشتووە، كە لە ژیانیاندا لەسەری بڕۆن‌و بەو ڕەنگە ڕەفتاربكەن.
	هەر نەتەوەیەك پەندی تایبەتی خۆی هەیە، كە داب‌و نەریتی ساڵەها ساڵی ڕۆلەكانی دەئاخنێتە ناو وشەكانی‌و... بە چەند پەیڤێكی ئاسان‌و ڕستەیەكی كورت سەربوردە و سەرگوزەشتەی چەندین كەس پیشاندەدات‌و ناوەرۆكی چەندین بەسەرهات‌و ڕووداو ڕووندەكاتەوەو هەوێنی زۆر ئەزموون دەداتە دەست ‌و بە ئامۆژگاریی گەش ‌و پڕ سودو، واتای قول ‌و پرشـــنگدار مەیدانێكی بەریــــنی ژیــان ڕوناكـدەكاتەوە.
	كوردیش وەكو نەتەوەكانی تری جیهان پەندی واتادار و پڕ مەبەستی وای هەیە، كە چۆنیەتی ژیانی باب ‌و باپیرانمان بەدەر دەخەن.
تایبەتمەندییەكانی پەندی كوردی:
1. پەندی كوردی بەڵگەنامەو ئاوێنەی مێژووی هەزاران ساڵەی نەتەوەی كوردە.
2. زۆربەی پەندە كورییەكان، پێوەرن بۆ پێوانی ڕادەی هۆشیاری‌و كارامەیی‌و لێهاتوویی ڕۆڵەكانی نەتەوەی كورد.
3. پەندی كوردی، لە زۆر باردا بووەتە ڕابەرو ڕێبەرو ڕێنیشاندەری خەڵك‌و چارەی باشی بۆ كێشەو ئاستەنگەكانی بەردەم ئەو خەڵكە دۆزیوەتەوە.
4.هەموو كات پەندی كوردی خوو ڕەوشت ‌و ڕەفتاری چاكی لەناو گەلدا چەسپاندووە و گیانی خۆشەویستی‌ و هاوكاری ‌و زبارە و یارمەتیدانی لە دڵیاندا چاندووە.
5. بە گشتی پەندی كوردی وشە و پەیڤی ڕەسەنی كوردی دەگرێتە خۆی ‌و لەم لایەنەوە دەتوانرێت سودێكی زۆری بۆ داڕشتن ‌و هەڵسەنگاندنی وشەی تازە و ڕەسەنی كوردی لێوەربگیرێت.
	ئاشكرایە، كە ماوەیەكی زۆر درێژە خاكی كوردستان پارچە كراوەو گەلی كوردیش بەسەر چەند دەوڵەتێك دابەشكراوە، كە تا ئێستاش ئەو بارە ناسروشتییە هەر لە ئارادایە. 
	پێشتریش دوژمنانی یەكگرتنی كورد چاویان بڕیوەتە خێرو بێرو بەروبوم‌و سەروسامانی خاكی بە پیتی كوردستان‌و...   لەبەر زۆر ئەگەران ڕۆڵەكانی كوردیان لێك دوورخستۆتەوە، كە یەكەم ئەنجامی كارە ناڕەواكەیان پەیدابوونی چەند دیالیكتێكی زمانە، بەڵام خۆش بەختانە ئەم دیالێكتانە ڕەگ‌و ڕیشە كوردییە ڕەسەنەكەیان هەر ماوە و بە پێچەوانەی خواستی ناحەزان زمانە شیرینەكەمان بەم شێوازار پتر دەوڵەمەند بووەو فەرهەنگی وشەو زاراوەكان گەورەو فراوانتر بووە.
	دیارە باپیرانمان بۆ ڕاگرتنی هاوسەنگی تەرازووی ژیان زۆر ژیرانە پەندیان داڕشتوەو باری بەڵگەنەویستی سروشتیان خستۆتە ناو پەیڤەكانیان‌و بۆ ڕۆڵەكانیان جێهێشتووە، كە مەبەستیان پەروەردەكردنی نەوەی كورد بووە بە پاكی و مرۆڤ دۆستی بۆیە گوتویەتی:
چ بچینی ئەو دەدوورییەوە
	
	كە لەڕواڵەتدا (گوێگرو خوێندەوار) ئەم پەندە بە بەڵگە نەویستێك دادەنێت‌و دیاریشە ئەوەی گەنم بچێنێت هەر گەنم دەدووردێتەوە نەك نیسك‌و نۆك‌و ماش، كەچی لە ناوەرۆكدا مەبەستی پەروەردەكردنی منداڵەو بەم چوار وشەیە پڕۆگرامێكی گشتگیری پەروەردەو فێركردنیان بۆ ڕووندەكاتەوە كە ئەوەندەی قوتابخانەیەك ڕۆڵی هەیە.
	بەرامبەر ئەم پەندەش‌ بۆ هەمان مەبەست پەندێكی ترمان هەیە كە دەڵێت:
 چ بكەنە كارێ‌ ئەو دێ‌ هێتە خارێ‌ 
	هەموومان دەزانین كە ژیانی باپیرە گەورەكانمان زۆر ئاسان‌و ئاسایی بووە، شێوەی خانووەكانیشیان بە پێی پێویستی ئەم ژیانە بووە، كەواتە هەر لەناو خانوودا كۆگایەكی دروستدەكرد كە خانە خانە بوو، ئەم خانانە لە ژێرەوە كون بوون، هەر خانەكیان بۆ جۆرە دانەوێڵەیەك تەرخاندەكرا، ناوی ئەم كۆگایە (كار) بوو.
	ئیتر وەكو لێكدانەوەی پێشوومان، لە ڕواڵەتدا ئەو (كار)ەی برنجی تێدەكرا هەر برنجەكە لە كونەكەی خوارەوەی دەهاتە خوارێ‌، كەچی لە ڕامان‌و مەبەستدا ئەم پەندە وەكو پەندەكەی پێشوو پەروەردەو فێركردنە.
	بۆ پەسندكردنی كاری باش‌و ڕێزگرتنی كاتی ڕەخساویش، باپیرانمان پێیان لەسەر ئەوە داگرتووە، كە پێویستە كات‌و دەرفەت لە دەست  خۆمان نەدەین، پێشوەخت ئامادەباشی بۆ بكەین‌و هەل‌و مەرجەكانی سەركەوتنی كارەكانمان لەكاتی خۆیاندا ئامادەو دابینبكەین، ئەگینا ئیش‌و كارە ئاسانەكانمان گران دەبن‌و دەرفەتەكانیشی تێدەپەڕن‌و ناگەڕێنەوە، بۆیە گووتویانە:
گرێی دەستان مەدە بەر ددانان
ئەو گرێیا ب دەستان ڤەدبیت، ب ددانان ڤەنەكە 
	دیاریشە كورد لە سەرەتای ژیانییەوە ئاشتی خوازبووە، هێمن بووە، ژیانی تەبایی لەگەڵ یەكتری‌و كەسانی تر پێخۆشبووە، مافی كەسی نەخواردووە. ئەگەر ڕاپەڕی بێت‌و شۆڕشی بەرپا كردبێت هەر لەپێناو وەرگرتنی مافە خوراوەكەی بووە، ڕیش سپی‌و هۆشمەندەكانی هەمیشە خەڵكیان هێوركردووتەوە و هەوڵی ئەوەیانداوە ناكۆكی لە نێوان خەڵكدا نەهێڵن‌و ئاگری مرۆڤە هەڵچووەكان دابمركێنن.
	ئەم پەندە جوانەیان لە مێشكی ڕۆڵەكانیان جێگیركردووە:
 خوێن بەخوێنی ناهێت شویشتن 
	كورد ویستویەتی بەری دەستی خۆی بخوات ‌و ئارەقەی نەوچەوانی خۆی بخواتەوە، بۆیە هەمیشە ڕەنجی كاری خۆی پێخۆشتر بووە لە منەتی خەڵكی‌، لەپێناو نان‌و ژیاندا كارو خەباتی كردووەو ماندووبوونی نەزانیوە، بۆیە گوتوویانە:
 
نانێ‌ خۆ بخۆ ب ئاڤێ‌، منەتا خەلكی پاڤێ‌ 
 گۆشتی ڕانی خۆت بخۆ، منەتی قەساب هەڵمەگرە 
	هەر بەم شێوەیە كورد مرۆڤی ئیشكەرو ڕەنجدەری خۆشویستووەو ڕێزیگرتووەو بە چاوێكی بەرز سەیری كارەكەی كردووە:
 دەستی ماندوو لەسەر زگی تێرە 
 كاركەری خۆ بە خۆشتڤیێ‌ خەلكی 
	هەروەها باب‌و باپیرانی كورد هەموو شتێكی ڕاستیان پێ‌ باشبووە، واتە لە كارەكانیاندا دڵسۆزو لە گفتەكانیاندا ڕاستگۆ بووینەو، لەهیچ كات‌و شوێن‌و هەڵوێستێكدا لە ڕاستییان لانەداوەو لە گۆتنی قسەی ڕاست‌و لە كردەوەی ڕاست نەترسان‌و دلێرانە بەرگرییان لە (ڕاستی) كردووە چونكە باوەڕیان وا بووە كە:
 ڕاستی دناڤ ئاگریدا نا سوژیت 
	هەر ئەم (ڕاستی)یە هێزی وا دەداتە خاوەنەكەی، كە ئازاو دلێرانە ڕێی شێر بگرێت‌و لێی نەترسێت.
ڕاست بەو ڕێی شێر بگرە 
	ئیتر بە سەدان پەندی زیندی‌و كاریگەرمان بۆ ماوەتەوە، كە وەك مۆمی گەشی شەوەزەنگ تاریكی دەڕەوێنێتەوەو ڕێگەكانی ژیانمان بۆ ڕوناكدەكەنەوە، بەڕاستی ها‌نماندات بۆ یەكگرتن و تەبا‌یی و برایەتی:
 برا لە پشت برا بێت مەگەر قەزا لە لای خودا بێت

لێكۆڵینەوەی تازەی ئەدەبی كوردی

	ئەدەبی كوردی، وەك ئەدەبی گەلانی تر بە فۆلكلۆر دەست پێدەكات. واتە ئەدەبی فۆلكلۆری كوردی لە ئەدەبی نووسراو كۆنترەو سەرچاوەی ئەوە، بەڵام دەتوانین بپرسین ئەدەبی نووسراوی كوردی لە كەیەوە دەستی پێكردووە؟
	بۆ وەڵامی ئەم پرسیارە دەتوانین پشت بە بیروڕای چەندین كەس لە شارەزایانی ئەدەبیاتی كوردی‌و زانایان ببەستین. ڕەنگە جاروبار ڕای ئەو شارەزاو زانایانە هەندێك جیاواز بێت‌و هەر یەكە شاعیرێك بە یەكەم شاعیری كورد دابنێت. هەندێكیان سەرەتای ئەدەبی كوردی دەبەنەوە بۆ پێش ئیسلام‌و نكۆڵی لەوە ناكەن، كە كورد پێش ئیسلام هۆنراوەی هەبوو بێت، بەڵام بەڵگەو نمونەی ئاشكرا بۆ ئەو هۆنراوانە نابینن.
	لەبەر ئەوە سەردەمی (سەلجوقی) بە سەرەتایەكی ڕوون‌و بێگومانی هۆنراوەی كوردی دادەنێن، واتە هەر لەو سەردەمەوە كە وڵاتی ئیسلامیی بچوك پەیدا بوو، نەتەوە موسڵمانە نا عەرەبەكان چوونەوە سەر زمانی زگماكی خۆیان و زمانی كوردیش ئەو ڕێگەیەی گرت‌و لەناو كوردیشدا ئەدەبی نووسراو بە ئاشكرا پەیدا بوو.
	لێرەدا دەبێت ئەوە بزانین، كە شارەزایانی ئەدەبی كوردی هەر لە سەرەتاوە قۆناغەكانی ئەدەبی كوردی بە چەند جۆرێك دابەشدەكەن:


1. بە پێی شێوەزار: 
	هەندێكیان تەماشای ئەو شێوەیەی زمان دەكەن، كە بەرهەمەكەی پێ‌ نووسراوە، كە ئەمیش چەند هۆیەكی مێژوویی هەیەو بەستراوە بە مێژووی كوردو میرنشینەكانی‌و مێژووی لەمەو دوایەوە.
ئەمانە چوار شێوە زار بۆ ئەدەبیاتی كوردی دادەنێن كە ئەمانەن:
ئـ- ئەدەبیاتی شێوەزاری لوڕی
ب- ئەدەبیاتی شێوەزاری گۆران
پ- ئەدەبیاتی شێوەزاری كرمانجیی سەروو
ت- ئەدەبیاتی شێوەزاری كرمانجیی خواروو
2. بەپێی ساڵی لەدایكبوون: 
	هەندێك مێژوونووسی ئەدەبیشمان هەن، كە بەپێی ‌ساڵی لەدایكبوون‌و مردن باسی شاعیران‌و نووسەران‌و بەرهەمەكانیان دەكەن.
3. بەپێی ڕێبازە ئەدەبییەكان:
	 هەندێك لە مێژوونووسانی ئەدەبی كوردی، بەپێی ڕێباز و پەیڕەوی ئەدەبی، سنورێك بۆ چەشنەكانی ئەدەبی كوردی دادەنێن.

ڕێبازی ئەدەبی
	 ئەوەیە كە كۆمەڵە هۆنەرو نووسەرێك یەك ڕێبازیان هەبێت‌و لە ڕووی شێوە ئەو بیرو باسانەی، كە دەریان دەبڕن، نزیكی یەك بن‌و گەلێك دیمەنی ئەدەبی بە یەكتریانەوە ببەستێت، با هەریەكە چێژێكی تایبەتیش لە بەرهەمەكەیدا ببینرێت.
بەشێوەیەكی گشتی لە ئەدەبیاتی كوردیدا سێ‌ ڕێبازی ئەدەبی دەبینرێت كە ئەمانەن:

یەكەم:- ڕێبازی كلاسیكی: 
	ئەوەیە كە كۆمەڵە هۆنەرو نووسەرێك لەسەر ڕێچكەیەك دەڕۆن، كە گەلێك كەس لە پێش ئەوانەوە لەسەر ئەم ڕێچكەیە ڕۆیشتووە، هەتا وای لێدێت ناتوانن بەهیچ شێوەیەك لەم ڕێگەیە لابدەن، بەڵكو هەر لاسایی‌و پەیڕەوی ئەوان دەكەنەوە، وشەو دەربڕینەكانی ئەوان دووبارە دەكەنەوە، زیاتر گرنگی بە ڕوخسارو وشەكاری دەدەن، كێشی عەروزو سەروای یەكگرتوو بەكاردەهێنن.
وەك ئەم نمونەی نالی:
هەر چەندە كە عومری خدرو جامی جەمت بوو
چــــونكە ئەمەلت زۆرە چ عومرێكی كەمت بوو
ئەی جامیعی دونیاو قیامەت بە خەیاڵات
ئەو ڕۆژە كە مردی نە ئەوت بوو نە ئەمت بوو
 بێزارە لە تۆ ئێستە هەم ئاغوشی عەدوتە
  دونیا كە لە كن خۆت حەرەمی موحتەرەمت بوو
 دوێنێ‌ چ بوو دەتدا بەزمانی لافی كەرامەت
  ئەمڕۆ نە دەمت بوو نە دەمت بوو نە دەمت بوو
عومرت نەفەسێكە لە هەموو عالەمی باڵا
بمرە لە غەمی دا كە هەموو سەرفی غەمت بوو
وەك شەلتە پەیین گەهـ پڕو گەهـ خاڵییە بەتنت
سەوم ئەمەلت باعیسی نەفس‌و شكەمت بوو
نالی چییە وا میسلی جوعەل غەرقی شیاكەی
خۆ تۆ بە حیسابێ‌ وەكو پەروانە شەمت بوو
(( دوو دێری بۆ لەبەركردنە))

دووەم:- ڕێبازی رۆمانتیكی: 
	بریتییە لە هیواو ئاوات‌و نا ئومێدی‌و فرمێسك ڕشتن. لە ئەدەبیاتی ڕۆمانتیكیدا خەیاڵێكی فراوان دەبینرێت، زیاتر گرنگی بە ناوەرۆك دەدرێت، لێرەدا ئەوەی پێویستە بوترێت ئەمەیە، كە ئەدەبیاتی ڕۆمانتیكی كوردی لە هیواو ئاوات دەربڕین‌و نا ئومێدی‌و گەڕانەوە بەرەو دواوە جیاواز بووە لەگەڵ ئەدەبیاتی ڕۆمانتیكیی ئەوروپا، چونكە هی ئەوان بەسترابووەوە بە چینێكی دیاركراوی كۆمەڵ، كە چینی بورژوازی بوو، ئەم چینە لەدوای شۆڕشی پیشەسازی، وەك چینێكی تازە سەری هەڵدابوو، بەڵام ئەدەبیاتی ڕۆمانتیكیی كوردی بەستراوە بە هەموو گەلی كوردەوە، هیواو ئاواتی شاعیرانی كورد سەركەوتنی گەل بووەو لە كاتی نسكۆو چەوساندنەوەدا بێ‌ ئومێدی‌و ڕەشبینی‌و فرمێسك ڕشتن لە بەرهەمەكانیاندا دەركەتووە.
	ئەدەبیاتی ڕۆمانتیكیی كوردی لەدوای جەنگی یەكەمی جیهانەوە وەك ڕێبازێكی ئەدەبی سەریهەڵداوە، تا دوای جەنگی دووەمی جیهان‌و دواتر بەردەوامبووە. ئەمەش نمونەیەكە لە هۆنراوەی ڕۆمانتیكی كوردی كە دڵداری شاعیر دایناوە:
 

 
                  
خەندەكەی بایی

لە ئافاقی ژیانی نا ئومێدیم خەندەكەی بایی
فریشتەی پاكی هیوامی نیشاندام وا كە بیدوێنم
پڕیشكی تیشكی ئەستێرەی جوان ئیمشەو بە ئەسپایی
بە سۆزی هاتە نێو كونجی دڵی تاریكی پڕ خوێنم
دەسا ئەی مەسدەری هەستی
دەخێرا لادەری پەستــــــــــی
وەرە تا من بە ڕازی تۆ نەمامی شادی بڕوێنم
**  **
 
جوانی غونچەیێ‌ بوو وا كە پەنجەی ڕازی ڕاكێشای
دە سەیری چەند بە وەسلی زولفی خاوت شادو مەسروورە
لەڕووی ڕاستی ئەتۆش وەك ئەو گولێكی چیمەنی دونیای
كەچی تاجی دڵی هێشتا دڵت لەم حالە ڕەنجوورە
بەخەندەی نەرمی دڵ پاكیت
ئەخۆم سوێندێ‌ بە ڕووناكیت
ئەگەر هەستێ‌ بە ژین وابێ‌ لە جەرگی ڕاستیا دوورە
**  **
كۆپلەی یەكەمی بۆ لەبەركردنە


سێیەم :- ڕێبازی ڕیالیزم : 
	ئەگەر پێناسەیەكی كورتی ڕیالیزم بكەین، دەتوانین بەو هونەرو ئەدەبەی‌ دابنێین، كە ژیان بە هەموو دیمەن‌و واتای قوڵ‌و بەرینییەوە، بە چاوی ئەم هونەرمەندە یان ئەو نووسەرو شاعیرە پیشاندەدات. 		ڕیالیزم ئاوێنەی ژیانە، هەر هونەرمەندێك بە چەشنێك ئەو ژیانە پیشاندەدات، بەڵام هونەرمەندی ڕاستەقینە ئەوەیە، كە هونەرو بەرهەمەكەی دەبەستێت بە خەڵكەوە، ئاوێنەی خەباتی درێژی خەڵكە لە پێناوی ئازادی‌و بە خۆشی ژیاندا، دژی چەوساندنەوە بە هەر چەشنێك بێت، لە ئەدەبیاتی ڕیالیزمیدا گرنگی بەڕوخسار و ناوەرۆك دەدرێت.
	ئەگەر بەم چاوە تەماشای ڕیالیزم بكەین لە ئەدەبی كوردیدا، ئەوا بە ئاشكرا ڕاستی ئەوەمان بۆ دەردەكەوێت، كە ئەدەبی كوردی لەبەر ئەوەی، هەر لە سەرەتاوه ‌پێویستی ژیان هێناویەتە كایەوە، كە پێویست بە گەڕانەوەیە بۆ زمانی زگماكی كوردی، چونكە هەر لەو سەرەتایەوە هەندێك ڕەگەزی دەربڕینی ژیانی خەڵكی تێدا بووەو ڕیالیزم لە زەوی ئەو ئەدەبە ڕەگی داكوتاوە، ئەمەش بە تەواوی لە هۆنراوەكانی (بابا تاهیری هەمەدانی‌و فەقێی تەیران‌و ئەحمەدی خانی‌و حاجی قادری كۆیی‌و نالی‌و سالمدا ) دەبینین، بەڵام ڕیالیزم زۆری ویستووە تا بووە بە ڕێبازێكی ئەدەبی دیارو سەربەخۆ.‌‌‌
 



سەرهەڵدانی ڕێبازی ڕیالیزمی كوردی
	دەتوانین بڵێین سەردەمی جەنگی یەكەمی جیهان، سەردەمی كۆتایی هاتنی قۆناغی ئەدەبیاتی كلاسیكیی كوردییەو دەستپێكردنی ڕێبازێكی تازەی ئەم ئەدەبیاتەیە، كە ئەویش ڕیالیزمە وەك سەرەتایەك، ئەمەش لەبەر ئەوەیە، كە ژیانی گەلی كورد پێویستیی بە بەرهەمێكی ئەدەبی هەبوو، كە هیواو ئاوات‌و داخوازییەكانی گەلی كوردی تێدا ڕەنگبداتەوە، بەم جۆرە دەتواندرێت بوترێت، ئەدەبیاتی ڕیالیزمی كوردی لە نێوان جەنگی یەكەم‌و دووەمی جیهان سەریـهەڵداوەو لە پاش جەنگی دووەمی جیهان بە تەواوی چەسپاوەو جێگیربووەو دەستی بەسەر ئەدەبیاتی كوردیدا كێشاوە، واتە لەو ململانەی نێوان ڕێبازە ئەدەبییەكاندا ڕیالیزم سەركەوت.


هۆكارەكانی سەركەوتنی ئەدەبی ڕیالیزمی كوردی:
	بێگومان سەركەوتنی ڕیالیزم شتێك نییە، لە خۆیەوە هاتبێت‌و نەبەسترابێت بە باری كۆمەڵایەتی‌و ئابوری‌و ڕامیاریی كوردستان‌و ناوچەكەوە، بەڵكو باری ئەو سەردەمەی جیهانیش كاریگەری تەواوی كردە سەر ئەم كێشەیەو ئەنجامەكەی، بەتایبەتی ئەو گۆڕینەی، كە بەسەر گەلێك لایەنی ژیانی مرۆڤایەتیدا هات لە ئەنجامی جەنگی دووەمی جیهانەوە، واتە هۆكارە دەرەكییەكان، وەك:
1. ژێركەوتنی بەرەی فاشیزم.
2. سەركەوتنی بەرەی دیموكراسی.
3. سەربەخۆیی گەلێك لە وڵاتان وەك هیندستان‌و ئەندەنوسیا.
4. كشانەوەی سوپای بێگانە لە سوریاو لوبناندا.
5. سەركەوتنی چینی كرێكار لە ڕۆژهەڵاتی ئەوروپاو چیندا.
6. پێكهاتنی بەرەیەكی مەزنی سوشیالیستی.

	لە كوردستانیشدا هۆكاری ناوەكی رۆڵێكی گرنگی هەبووە بۆ نمونە ڕاگەیاندنی كۆماری كوردستان لە مەهاباد و لەناوچوونی ئەو كۆمارە بە دەستی ئیمپریالیزمی جیهان‌و كۆنەپەرستانی ئێران، ئەم هۆكارانە كاریگەریەكی زۆر گرنگیان كردە سەر ئەدەبی كوردی‌و وایلێهات، كە بتوانین ماوەی دوای جەنگی دووەمی جیهان بە سەردەمی بەرزبوونەوەو بەرەو پێشچوونی ئەدەبی كوردی دابنێین، بەتایبەتی ڕێبازی ڕیالیزمی كوردی.


باسەكانی ئەدەبی ڕیالیزمی كوردی:
	ئەگەر بچینە ناو ئەدەبی ڕیالیزمی كوردی و چاوێك بەو باسانەدا بخشێنین، كە شاعیران ‌و نووسەران لێیاندوواون ‌و كردوویانن بە كەرەستەی ڕازاندنەوەی بەرهەمی خۆیان. ئەوانەی كە بەرهەمی ئەدەبی ڕیالیزمیان نووسیووە، هەر لە ساڵانی دوای جەنگی یەكەمی جیهانەوە تا ساڵی (1961)ز ئەم چەند باسەی خوارەوە دەگرێتەوە.
1. باسی گیروگرفتی كۆمەڵایەتی‌و هۆی دواكەوتنی كوردەواری واتە لە بارەی پێشكەوتنی كۆمەڵایەتی‌و هەندێك دیمەنی شارستانی تازەوە.
2. ژیانی جوتیاری كوردو دیمەنی ڕەنجكێشانی ‌و هەروەها كێشەی نێوان جوتیارو دەرەبەگ‌و دیمەنی خەباتی جوتیاری كورد.
3. ژیانی كرێكاران‌و ڕەنگدانەوەی پەیدابوون‌و گەشەسەندنی چینی كرێكار بەتایبەتی لەناو كورداو بەگشتی لە عیراقدا، هەروەها بڵاوبوونەوەی بیروباوەڕی چینی كرێكار و باڵادەستی ئەو بیروباوەڕە، كە دەبێتە هۆی پتەوبوونی ڕۆڵی ڕابەرانەی كرێكار لە كۆمەڵدا.
4. خەباتی ئازادیخوازانەی نەتەوەی كورد لە پێناوی مافی نەتەوایەتی و ڕەوای خۆیدا، كە ئەمە بەشێكی گەورەیە لەبەرهەمی ئەدەبی ئەم سەردەمەمان‌و هەندێك لە شارەزایان بە هۆنراوەی سیاسی لە ئەدەبیاتی كوردیدا  ناوی دەبەن، دیارە هەر وەك خەباتی نەتەوەی كورد خۆی لە خەباتی ئازادیخوازانەی گەلانی ئەم ناوچەیەو هەموو جیهان نابێتەوەو بەشێكە لە خەباتی ڕەوای ئادەمیزادی ئەم سەردەمە بەرامبەر بە كۆنەپەرستی‌و سەرمایەداری‌و چەوساندنەوەو ئیمپریالیزم، هەروەها ئەم چەشنە بەرهەمەش لە ئەدەبی كوردیدا باسی خەباتی نەتەوەی كورد لەو خەباتە قوڵ‌و فراوانە جیاناكاتەوە.
	هەر ئەم گیانە بەرزو بەنرخەی مرۆڤ  وایكردووە، كە نرخدان بە مرۆڤ  لە ئەدەبی ئەم سەردەمەماندا ڕەنگبداتەوەو مرۆڤ  بە بەرزترین‌و بەنرخترین سامان‌و سەرمایەی جیهان بزانرێت، هەر لەبەر ئەمەشە دیمەنی ئافرەت‌و سروشت لە ئەدەبی ئەم سەردەمەماندا وێنەیەكی تازەی هەیە، كە بەڕاستی بەرەو ئەوە دەڕوات، كە لەگەڵ ڕێبازی ڕیالیزمی ئەدەبیاتی جیهاندا یەكبگرێت.
	ئەم ڕێبازە تازەیەی ئەدەبیاتمان‌و ئەم باسانە تەنیا لە هۆنراوەی كوردیدا بەدی ناكرێت، بەڵكو لە پەخشانیشدا تەواو دیارن، لە پەخشانی كوردیدا دیمەنی ڕیالیزم‌و بەستا‌نەوەی بە ژیانەوە لە دیمەنی هەموو ڕێبازەكانی تر ئاشكرا ترە. ئەمەش بەستراوە بە سەردەمی پەیدابوون‌و گەشەسەندنی هەموو جۆرەكانی نووسینی پەخشان لە ئەدەبیاتی كوردیدا، كە زۆرتری لە سەدەی بیستەمدایە، یا پاش جەنگی یەكەمی جیهانە، كە ئەمەش سەردەمی گەشەسەندنی ڕیالیزم خۆیەتی لە كاتێكدا، كە ناوەرۆك‌و باسی ئەدەبیاتی كوردی تازە بووەوە، بێگومان ڕوخساری ئەدەبەكەش بەرەو نوێبوونەوە چوو. 
ئەمەش نمونەیەكە لە هۆنراوەی ڕیالزم لە ئەدەبی كوردیدا كە لەلایەن محەمەد شێخ حوسێن بەرزنجی نوسراوە: 
پـەنـدی بـرسـی
شەوو ڕۆژ من عەرد ئەكێڵم
بە دوای ئیش كردنا وێڵم
لە دەست برسێتی ڕائەكەم
ئەم لا ئەكەم، ئەولا ئەكەم
نەنان، نە ئیش هیچیان نییە
نازانم هۆی ئەمە چییە
هێزو تواناو تینی گەنجم
هەوڵ‌و ئیش كردن‌و ڕەنجم
بیرو لێكدانەوەو هۆشم
بە نانە سكێ‌ ئەفرۆشم
كەچی هێشتا لێم ناكڕن
دوای سووڕانەوەم نابڕن
ئەم خاوەن پارە زۆرانە
ئەم سەردارە خوێن خۆرانە
واتێ‌ ماوم نازانم چۆن
پاروویەك نان، بەرگێكی كۆن
پەیدا كەم، ئەم ژەهری مار كەم
بەویش ئەم ڕووتی یەم چار كەم
كاكە تۆ نازانی چیمە
هەرچی پارەو پوول بێ‌ نیمە
ڕووتم عوریانم برسیمە
                                                            (سێ دێر بۆلەبەركردن)	
	لەم هۆنراوەیەدا شاعیر ژیانی هەژاران‌و زەحمەتكێشانی خستۆتە ڕوو، دیمەنی چەوساندنەوەو ئێش‌و ئازاری ئەوانەی بێ‌ ئێش‌و كارن پیشانداوە، بۆ مەبەستی چارەكردنی دەردی نەبوونی‌و برسێتی.













