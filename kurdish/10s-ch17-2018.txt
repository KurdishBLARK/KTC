


كاری یاریدەدەر

ئەم ڕستانە بخوێنەوە: 
1-  دەبوو ئەوان كارەكەیان تەواو بكردایە.
2- ڕەزڤانی زەڤیا خۆ كێلابوو.
3- دەبێت چیڕۆكەكە بخوێنمەوە.
4- ڕووداوەكە مرۆڤەكەی هێنایە قیژاندن.
5- پەڕتوكی زمان وئەدەبی كوردی هاتە چاپكردن.
6- ئەڤ گوندە دهێتە ئاڤا كرن.
7- شاسوار منداڵەكانی خستە پێكەنێن.
8- ویستم زوو هەڵبستم.
9- دەمەوێت كتێبەكە بكڕم.
10- من دڤێت زوو ژ خەو ڕابم.
11- دەتوانین بەسەر چیاكە بكەوین.
12- ئەم دشێین بسەر چیا بكەڤین.
13- دەوێرم لە ڕووبارەكە بپەڕمەوە.
14- دێم بڕۆم ناهێلن.
15- دەلێم نهێنییەكە بدركێنم.
16- دەشێت گیرو گرفتەكان چارە بكرێن.
17- دەگونجێت ئەوان كتێبەكان بهێنن.
خستنەڕوو:

لەمەو پێش زانیومانە، كە كاری (دەبوو، دەبێت، بوو، هێنایە، هاتە، دهێتە، خستە، ویست، دەمەوێت، دڤێت، دەتوانین، دشێین، دەوێرم، دێم، دەڵێم، دەشێت، دەگونجێت).
هەریەكەیان كارێكی واتاداری سەربەخۆن، دەتوانرێت هەریەكەیان بە تەنیا لەناو ڕستەدا وەكو : كارێكی سەربەخۆی تەواو بەكاربهێنرێت وئەركی خۆی ببینێت.
بەڵام لەگەڵ ئەمەشدا دەتوانرێت ئەو كارانەی سەرەوە وەكو كارێكی یاریدەدەر لە ناو ڕستەدا بەكاربهێنرێن، كاتێك لەپاڵ كارێكی سەرەكی سەربەخۆ یا لەپاڵ چاوگێك دێن، كە هەر یەكەیان بۆ مەبەستێكە. بۆنمونە:

1- لەڕستەی یەكەمدا كاری (دەبوو) كارێكی یاریدەدەرە، كە بۆ مەبەستی پێویست بەكار هاتووە، كاری (تەواو بكردایە) كارێكی سەرەكییە لە رستەكەداو مەبەست و واتای رستەكەی بەیارمەتیی كاری(دەبوو) بەتەواوی ئاشكراكردووە.

2- لە ڕستەی دووەمدا كاری(بوو) كارێكی یاریدە دەرە، بۆ مەبەستی پێكهێنانی كاری ڕابوردووی دوور بەكار هاتووە، بەڵام كاری (كێڵا)كارێكی سەرەكییە لە ڕستەكەدا و بەیارمەتی كاری یاریدەدەر (بوو) مەبەست واتای ڕستەكەی بەتەواوی داوە بەدەستەوە.


3- لە ڕستەی سێیەمدا كاری (دەبێت) كارێكی یاریدەدەرە و، بۆ مەبەستی پێویست بەكارهاتووە، بەڵام كاری (بخوێنمەوە)كارێكی سەرەكییە لە ڕستەكەداو بەیارمەتیی كاری یاریدەدەر(دەبێت) مەبەست و واتای ڕستەكە بەتەواوی دەدات بە دەستەوە.

4- لەڕستەی چوارەمدا كاری (هێنایە) كارێكی یاریدەدەرە، بەڵام چاوگی (قیژاندن) كە لە شوێنی كاری سەرەكی بەكارهاتووەو جێی ئەوی گرتۆتەوە، بەیارمەتكاری یاریدەدەر،(هێنایە) واتا ڕستەكەی بەتەواوی داوە بە دەستەوە.

5- لە ڕستەی پێنجەمدا كاری(هاتە) كارێكی یاریدەدەرە، چاوگی (چاپكردن) لە شوێنی كاری سەرەكی بەكارهاتووەو جێی ئەوی گرتۆتەوە، بەیارمەتیی كاری یاریدەدەر (هاتە) واتا ڕستەكەی بەتەواوی داوە بەدەستەوە.

6- لەڕستەی شەشەمدا كاری (دهێتە) كارێكی یاریدەدەرە، چاوگی (ئاڤاكرن) كە لەشوێنی كاری سەرەكی بەكارهاتووەو بەیارمەتیی كاری یاریدەدەر (هاتە) واتای ڕستەكە بەتەواوی دەدات بەدەستەوە.

7- لە ڕستەی حەوتەمدا كاری (خستە) كارێكی یاریدەدەرە، چاوگی (پێكەنین) كە لەشوێنی كاری سەرەكی بەكارهاتووە بەیارمەتیی كاری یاریدەدەر(خستە) واتای ڕستەكەی بەتەواوی ئاشكرا كردووە.



8- لە ڕستەی هەشتەمدا كاری (ویست) كارێكی یاریدەدەرە، بۆمەبەستی ویستن بەكارهاتووە، بەڵام كاری (هەڵبستم) كارێكی سەرەكییە لە ڕستەكەدا بەیارمەتی كاری یاریدەدەر (ویست)واتای ڕستەكە بەتەواوی ئاشكرادەكات.

9- لە ڕستەی نۆیەمدا كاری (بكڕم) كارێكی سەرەكییە و بەیارمەتیی كاری یاریدەدەر (دەمەوێت) واتای ڕستەكەی بەتەواوی ئاشكرا دەكات.

10- لە ڕستەی دەیەمدا كاری (دڤێت) كارێكی یاریدەدەرە، بۆ مەبەستی ویستن بەكارهاتووە ، كاری (ڕابم- ڕاببم) كارێكی سەرەكییەو بەیارمەتیی كاری یاریدەدەر (دڤێت) واتای ڕستەكە بە تەواوی ئاشكرا دەكات.

11- لە ڕستەی یازدەمدا كاری (دەتوانین) كارێكی یاریدەدەرە، بۆ مەبەستی (توانین) بەكارهاتووە، بەڵام كاری (سەربكەوین) كارێكی سەرەكییە و بەیارمەتیی كاری یاریدەدەر (توانین) واتای ڕستەكە بە تەواوی ئاشكرا دەكات.

12- لە ڕستەی دوازدەمدا كاری (دشێین) كارێكی یاریدەدەرە، بۆ مەبەستی (توانین) بەكارهاتووە ، بەڵام كاری (سەربكەڤین) كاریكی سەرەكییەو بەیارمەتیی كاری یاریدەدەر (دشێین) مانای ڕستەكە بە تەواوی دیاردەكات.  


13- لە ڕستەی سێزدەهەمدا كاری (دەوێرم) كارێكی یاریدەدەرە، بۆ مەبەستی وێران و ئازایەتی بەكارهاتووە، بەڵام كاری (بپەڕمەوە) كارێكی سەرەكییەو بەیارمەتیی كاری یاریدەدەر (دەوێرم) واتای ڕستەكە بە تەواوی ڕوون و ئاشكرا دەكات.

14- لە ڕستەی چواردەهەمدا كاری (دێم = دەهێم) كارێكی یاریدەدەرە بۆ مەبەستی ئارەزوو یان نیاز بەكارهاتووە، بەڵام كاری (بڕۆ) كارێكی سەرەكییەو بە یارمەتیی كاری یاریدەدەر (دێم) واتای ڕستەكە بە تەواوی ئاشكرادەكات.

15- لە ڕستەی پازدەهەمدا كاری (دەڵێم) كارێكی یاریدەدەرە بۆ مەبەستی نیاز بەكارهاتووە، بەڵام كاری (بدركێنم) كارێكی سەرەكییە و بەیارمەتیی كاری یاریدەدەر (دەڵێم) واتای ڕستەكە بە تەواوی ئاشكرا دەكات.

16- لە ڕستەی شازدەهەمدا كاری (دەشێت، دشیان) كارێكی یاریدەدەرە، بۆ مەبەستی شیان و توانین بەكارهاتووە، كاری (چارە بكرێن) كارێكی سەرەكییەو بەیارمەتیی كاری یاریدەدەر (دەشێت)واتای ڕستەكە بە تەواوی ئاشكرادەكات .

17- لە ڕستەی حەڤدەهەمدا كاری (دەگونجێت) كارێكی یاریدەدەرە، بۆ مەبەستی گونجان بەكارهاتووە، كاری (بهێنن) كارێكی سەرەكییەو بەیارمەتیی كاری یاریدەدەر (دەگونجێت)واتای ڕستەكە بە تەواوی ئاشكرادەكات.
دەستور:

كاری یاریدەدەر : 
 ئەو كارەیە، كە لە ڕستەدا لەپاڵ كارێكی سەرەكیی سەربەخۆ یا چاوگێك، بۆ دیاركردنی مەبەستێك دێت و دەبێتە هۆی تەواوكردنی واتای كارەكە یا چاوگەكە. 
كاری یاریدەدەر ئەمانەن : (دەبوو، دەبێت، بوو، هێنایە( ئینایە)، هاتە، دهێتە، خستە، ویست، دەوێت، دڤێت، دەتوانی، دشێین، دەوێرم، دێ، دهێت، دەڵێی، دەشێت، دەگونجێت، دەلوێت، دا، دابوو، ددا، دایە). 
وەك : گۆڤاردابوو خاندن، دەرگەهـ داگرتن. 

- سێ بەكارهێنانی كاری یاریدەدەر:
1- تەواوكردنی واتای ڕستەی شێوازی دانانی.
2- بۆ گۆڕینی كاری تێنەپەڕ بۆ كاری تێپەڕ.
3- بۆ دروستكردنی بكەر نادیار.









ڕاهێنان ( 1 )

ئەم ئەم كارە یاریدەرانەی خوارەوە لە ڕستەدا بەكاربهێنە .
(دەتوانین، دەبوو، دەگونجێت، دەوێرم، دەڵێم، دهێتە، هاتبوو)


ڕاهێنان ( 2 )

ئەم كارانەی خوارەوە لە ڕستەدا بەكاربهێنە ، بەمەرجێك جارێك كاری سەرەكی بن و جارێك كارێكی یاریدەدەر بن.
(دەبێت، دەمەوێ، هێنایە، دڤێت، خستە، دهات، دەبوو)


ڕاهێنان ( 3 )

ئەم ڕستانەی خوارەوە شیبكەوە.
1- دەبێت ڕۆمانەكە بخوێنمەوە.
2- دەمەوێت هەژارەكە یارمەتی بدەم.


ڕاهێنان ( 4 )

پارچە پەخشانێك لەسەر ئەم بابەتەی خوارەوە بنووسە، ئینجا هەرچ كاری یاریدەدەر هەبێت دیاری بكە.
(مانگی ئادار، مانگی خۆشی و ناخۆشییە، مانگی سەركەوتن و كارەساتە).