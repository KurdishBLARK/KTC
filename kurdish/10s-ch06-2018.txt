

هاوەڵناوی ژمارە
1- هاوەڵناوی ژمارەی بنجی

ئەم نمونانە بخوێنەوە 

1-	خاڵۆ خاڵۆتەن كەم واچە خاڵــــــــــــۆ	
	خاڵۆ دەم وەبان خاڵانت مــــــــــــــــاڵۆ	
	شەرت بۆمن جەداخ خاڵۆ خاڵۆی تۆ	
	خۆم كەرۆ وەكوڕ چواردە ساڵەی نۆ	           (مەولەوی)


2-	بیست و حەوت ساڵە من ڕەنجبەری تۆم	
	بە نان و ئاو و جل و بەرگی خۆم	
	خزمەتم كردی لە ئێـــــران و ڕۆم	              (بێكەس)


3-	دلبەرێ‌ ئیرۆ سەحەر ئاڤێتە جەرگێ‌ من دوو دۆخ	
	یەك لسینە یەك لدلدا لەو ژ من تێن ئاخ و ئۆخ	 (مەلای جزیری)
        
4-	تا فەلەك دەوری نەدا سەد كەوكەبی ئاوا نەبوو	
	كەوكەبی ماهی موبارەك تالعی پەیدا نەبــوو	         (نالی)

 
5-	هەزار ئەفسون و جادوی پێوە ئاوێزانە ئەم ڕیشە	
	عیلاجی گەر ببێ‌ یا گوزە یا گوێزانە ئەم ڕیشە	    (شێخ ڕەزا)

        
6- سێ چوار خوێندكار لە پۆلەكەمان دا زیرەكن.

خستنەڕوو:

ئەگەر ئەم نمونانە بخوێنینەوە دەبینین لە:

1- لە نمونەی یەكەمدا هاوەڵناوێكی ژمارە بەكارهاتووە كەوتۆتە پێش ناوی (ساڵ)ەوە، بەم جۆرە هاوەڵناوەكە وەسفی ناوی ساڵ دەكات و سنورێك بۆ ژمارەی ئەو ساڵانە دادەنێت، كە چواردە ساڵن. هەروەها ئەگەر وردتر تەماشای نیو دێرە هۆنراوەكە بكەین دەبینین هاوەڵناوی (چواردە) بەبێ‌ یاریدە لە پێش ناوەكە دانراوە.

2- لە نمونەی دووەمیشدا هاوەڵناوی ژمارەی (بیست و حەوت) كە هاوەڵناوێكی ژمارەی لێكدراوە لە دوو هاوەڵناوی ژمارەی سادە دروستبووە. یەكەمیان بیست، دووەمیشیان حەوت ، ئەم دوو هاوەڵناوە ژی بە ئامرازی (و) هاتینە لێكدان، دیسان ژی لەپێش ناوی (ساڵ) دانراوە بۆئەوەی وەسفی ناوەكەی پێبكەین و سنورێك بۆ ژمارەی ساڵەكان دابنرێت، ئەم هاوەڵناوەش هەر بەبێ‌ یارمەتی لەپێش ناوەكە دانراوە.

3- لە نمونەی سێیەمیشدا هاوەڵناوە ژمارەییەكانی (دوو) و (یەك)، كە هەر یەكەیان خراونەتە بەر دەمی ناوێكەوە بۆ ئەوەی وەسفی ناوەكەیان پێبكرێت و دەستنیشانی ژمارەی ئەو دۆخانەی پێبكات‌ كە لە سینەو دڵییان داوە، واتە سنورێك بۆ ژمارەی ناوەكە دانراوە، ئەم كارەش بەبێ‌ یارمەتیكراوە.


4- لە نمونەی چوارەمیشدا دیسان دەبینین هاوەڵناوی (سەد) بەبێ‌ یاریدە لەبەر دەم ناوی (كەوكەب) دانراوە بۆئەوەی دەستنیشانی ژمارەی كەوكەبەكان بكات و وەسفی ناوەكەشی پێبكرێت.

5- هەروەها لە نمونەی پێنجەمیشدا هاوەڵناوی ژمارەی (هەزار) بەبێ‌ یاریدە لەبەر دەم ناوی لێكدراوی (ئەفسوون وجادوو) دانراوە. 
بۆ ئەوەی دەستنیشانی ژمارەیان بكات و وەسفیشیان بكات.

6- لەرستەی شەشەمدا هاوەڵناوی (سێ‌ چوار) لەپێش ناوی خوێندكار دانراوەو بەبێ‌ یاریدە وەسفی ناوەكەی پێكراوەو سنورێكی داناوە بۆ ژمارەی خوێندكارەكان، بەڵام چونكە گومان لە ژمارەكە هەیە بۆێی لە نیوانیاندا هیچ ئامرازێكمان دانەناوە.


دەستور:

هاوەڵناوی ژمارەیی بنجی، هاوەڵناوێكە ناوەكەی دوای خۆی واتە ناوە تەواوكراوەكەی بەژمارە دەستنیشان دەكات وسنورێك بۆ ژمارەكەی دادەنێت.

1- ئەو ناوەی لە دوای هاوەڵناوە ژمارە بنجییەكەوە دێت، سادە        بێت یان ناسادە، دەبێت تاك بێت. بەڵام كە دەگوترێت منداڵە چواردە ساڵانەكە. ئەوا (چواردە ساڵان) دەبێتە گرێی هاوەڵناوی. یان (بە شەش ڕۆژان كارەكەم تەواوكرد) ئەوا (شەش ڕۆژان) گرێی هاوەڵكارییە.

2- هاوەڵناوی ژمارەی بنجی بەبێ‌ یاریدە دەخرێتە پێش ناوە دیارخراوەكە، بەڵام ئەگەر (ی) ئامرازی دانەپاڵ خرایە نێوانیان ئەو كاتە هەردووكیان پێكەوە دەبنە گرێی هاوەڵكاری كاتی وەك:
شۆڕشی كورد لە یازدەی ئەیلولدا بەرپابوو.
كە لێرەدا (لە یازدەی ئەیلول) گرێیەكی هاوەڵكاریە ، یان دەتوانین بڵێین وەك ژمارەی ڕێكخستنی لێدێت و ئەم شێوەیەش بە زۆری لەگەڵ مانگەكاندا بەكاردێت.

3- ئەگەر دوو ژمارە بەدوای یەكەوە هاتن و گومان لە ژمارەكە هەبوو ئەوا لە نێوانیاندا ئامرازی (و)ناهێتە دانان وەك:
پێنج شەش سێوم خواردن .
 كە لێرەدا ژمارەكە گومانی لێدەكرێت چونكە لەوانەیە زیاتر یان كەمتر بێت لە(پێنج شەش).

4- هەرسێ‌ هاوەڵناوی ژمارەیی بنجی (هەشت، نۆ، دە) پێكەوە دێن بەبێ‌ ئامراز بۆ نمونە دەگوترێت (هەشت نۆ دە پیاوهاتن).

5- لەژمارە بیست بەولاوە، كە گومان لە ژمارەكە بكرێت سەرەگرێیەكان دەگوترێن وەك: 
بیست سی كەس هاتن.
چل پەنجا خو‌ێندكار دەرچوون.


6- ژمارە (دە) و دەجارەكانی (سەد، هەزار،.......هتد) دەكرێـت نیشانەی كۆیان بخرێتە سەر و بگوترێت:
              دەیان پێشمەرگە شەهیدكران.
             سەدان ئوتومبێل لەوێستگەدا وەستاون.
             ب هەزاران كورد هاتنە كیمیا بارانكرن.

7- هەر كاتێك بمانەوێت بڕی شتێك دەستنیشان بكەین وشەیەك دەهێنین، كە ئەو بڕە دەستنیشان بكات ولەدوای ژمارەكەوە بەكاری دەهێنین وناوە ژمێراوەكەی پێدەكەین بە ناوێكی لێكدراو، وەك:
                   سێ‌ كیلۆ شەكرم كـــــــڕی. 
                   پێنج جەواڵ گەنمی بۆ ناردم.

هەندێك لەم پەیڤانەش بریتین لە: 

ئـ- نەفەر        بۆ مرۆڤ              پێنج نەفەر كەبابمان كڕی.
ب- سەر        بۆ ئاژەڵ               هەشت سەر بزنم هەیـــــە.
پ- دەستە       بۆ جلك ونوێن    دوو دەستە نوێن وچوار دەستە جلكم بۆ نارد 
ت- بەرگ      بۆ پەرتوك          سێ‌ بەرگ پەڕتوكی ڕێزمانم كڕی.
ج- چاوە        بۆ ژور              خانوەكەمان سێ‌ چاوەی هەیە.
چ- پارچە       بۆ زەوی        سەد پارچە زەوی بەسەر مامۆستایاندا 
                                    دابەشكران.
ح- بن، بنە	 بۆدار و درەخت         شەش بنەدارم بڕی.
                                         من شەش بنێن دارا بڕین. 
خ- دانە        بۆ شتی ژمێراو        دوودانە قەڵەمم لەم جۆرە هەیە 
د- جوت      بۆ پێڵاو وگۆرەوی    سێ‌ جوت پێڵاوم هەیە.

8- پەیڤی (ئەوەندە- هەندە) هاوەڵناوی ژمارەی نادیارەو لەسێ‌ تا نۆ دەگەیەنێت وەك:
   بیست وئەوەندە ساڵە تۆم نەدیوە.
   پەنجاو ئەوەندە ساڵە بەر لە ئێستا بێكەسی شاعیر كۆچیدواییكرد.

9- ژمارەی بنجی سادە لە (یەك) ەوە دەست پێدەكات تا (نۆ).                        بە ژمارەكانی (دە، بیست، سی، وچل و.........هتد) دەگوترێت (سەرەگرێ‌) 

10- ژمارەی بنجی لێكدراویش بەم جۆرە پێكدێت :
ئـ- لە دوو ژمارەی بنجی تێكەڵ وەك : یازدە، دوازدە، هەژدە 
ب- لە دوو ژمارەی بنجی سادە، یان زیاتر، كە بەهۆی ئامرازی (و) درابنە دەم یەكتر وەك :
 بیست و دوو، چل و شەش، سەد و چل و پێنج .
پ- لە دوو ژمارەی بنجی سادە، بەبێ‌ یارمەتی ئامرازی (و) درابنە دەم  یەكتری وەك:
  چوارپێنج ، شەش حەوت.

ت- بەهۆی بەكارهێنانی پەیڤی دەستنیشانكردنی بڕی ناوەكە، كە دەخرێتە پێش ناوەكەوە وەك:
   دووسەر مەڕم هەیە .
كە لێرەدا (دووسەر) دەبێتە ژمارەیەكی بنجی لێكدراو.
11- ئەگەر دوو ژمارەی بنجی لەیەك خانەدابن (یەكان، دەیان، بیستان، سییان........هتد)، ناوە ژمێراوەكە دەكەوێتە دوای هەردووكیانەوە، وەك: چار پێنج مرۆڤ هاتن.
 (چار، پێنج)  لە خانەی یەكانن.
چل و دوو چل وسێ‌ كچ لەم قوتابخانەدا دەخوێنن. (هەردووكیان خانەی چلانن) 
بەڵام ئەگەر دوو ژمارە بنجییەكە لە یەك خانەدا نەبن و هەریەكەیان سەربەخانەیەكی جیاواز بێت ئەوا پێوستە لەدوای هەریەكەیان ناوەژمێراوەكە باسبكرێت وەك:
نۆزدە پیاو بیست پیاودەبوون :ڕەوانیە بگوترێت: نۆزدە بیست پیاو دەبوون. سی ونۆ كەس چل كەس كوژران. ڕەوانیە بگوترێت           سی ونۆ چل كەس كوژران.


تێبینی:
 ژمارەی بنجی لەگەڵ وشەی تردا بەكاردێن و ئەو كاتە هاوەڵناوی لێكدراو دروستدەكەن وەك:
مانگی چواردەشەو                               (چواردە شەو)
گندۆرەی سێ‌ مانگی                             (سێ مانگى)
منداڵی یەك سالە                               (یەك ساڵە)
ئاوی دووشەوە                                  (دوو شەوە)


ڕاهێنان ( 1 )

ئەم بۆشاییانە بەپەیڤێكی گونجاو پڕبكەوە:
1- حەفت......... جلكم بۆخوشكەكانم كڕی.
2- هەزار......... پەڕتوك بۆ پەرتوكخانەی قوتابخانەكەمان بە دیاری هاتن. 
3- ئەڤڕۆ من سێ‌........ بزن بازاڕی كرین.
4- باخچەوانەكە شەش.......... درەختی سێوی چاند.
5- مام پیرۆتی دوو........... زەڤی لە گوندێ‌ مەهەنە.


ڕاهێنان ( 2 )

لەم رستانەدا هەر پەیڤێك كە هێڵی بەژیردا هاتووە شلۆڤەی بكە:
1- دوهی ئازادی سێ‌ دانە قەڵەم كڕین.
2- من بیست برادەرو تۆ یازدە برادەرت هەن.
3- وێ‌ چارپێنج خانی ل دهۆكێ‌ فرۆتن.
4- هەزاران سەرباز لە جەنگدا بەشدار بوون.
5- وان دوو كاڤڕێن قەلەو ڤەكوشتن.







ڕاهێنان ( 3 )

1- جیاوازی لەنێوان ژمارەی بنجی لێكدراو بەهۆی ئامرازێكی لێكدەر و ژمارەی لێكدراو بەبێ‌ ئامرازی لێكدەر چییە؟ بە نمونە ڕوونیبكەوە.

2- جیاوازی لەنێوان پەیڤە هێڵ بەژێر داهاتووەكانی ئەم دوو ڕستەیە چییە؟
ئا- لە ڕۆژی پێنجی ئاداردا گەلی كورد ڕاپەڕی.
ب- تەمەنی لەزگینی برام پێنج ساڵە. 


