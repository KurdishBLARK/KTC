
(وانەى هەژدەهەم)

گـرێى هاوەڵكارى

1-	ڕۆژى هەینى دەگەڕێینەوە.
2-	لەنزیك قەڵا كاوەم دیت.
3-	یاریزانەكە زۆر خێرا هات.

خستنەڕوو:
ئەگەر سەیرى ڕستەكان بكەین، دەبینین هەر یەكێكیان گرێیەكى هاوەڵكارى تێدایە.
1.	لە ڕستەى ( ڕۆژى هەینى دەگەڕێینەوە)، (ڕۆژى هەینى)، گرێیەكى هاوەڵكارى كاتییە، چونكە كاتى ڕوودانى كارى ڕستەكە دەستنیشان دەكات، لە ڕووى دروستبوونەوە لە هەردوو ناوى (ڕۆژ) و (هەینى) بە یارمەتى ئامرازى دانەپاڵى (ى) پێكهاتووە، هەمووشیان بەسەر یەكەوە گرێیەكى هاوەڵكارى كاتییان دروستكردووە و بووەتە تەواوكەرى كارى ڕستەكە.
2.	لە ڕستەى (لەنزیك قەڵا كاوەم دیت)، (لەنزیك قەڵا)، گرێیەكى هاوەڵكارى شوێنییە، چونكە شوێنى ڕوودانى كارى ڕستەكە دیارى دەكات، لە ڕووى پێكهاتنەوە لە هاوەڵكارى (لەنزیك) و ناوى (قەڵا) دروستبووە، هەردووكیان بەیەكەوە گرێیەكى هاوەڵكارى شوێنییان دروستكردووە‌و بووەتە تەواوكەرى كارى ڕستەكە.
3.	لە ڕستەى (یاریزانەكە زۆر خێرا هات)، (زۆر خێرا) گرێیەكى هاوەڵكارى چۆنیەتییە، چونكە چۆنیەتى ڕوودانى كارى ڕستەكە دەخاتەڕوو. لە ڕووى دروستبوونەوە لە هەردوو هاوەڵكارى (زۆر) و (خێرا) پێكهاتووە، هەردووكیان بەیەكەوە گرێیەكى هاوەڵكارى چۆنیەتییان دروستكردووە، كەبووەتە تەواوكەرى كارى ڕستەكە. 

دەستور:

گرێى هاوەڵكارى: كۆمەڵێك پەیڤى بەسەر یەكەوەن، بە تەنیا واتاى تەواو نابەخشن، لە ڕستەدا لە ڕووى كاتى و شوێنى و چۆنیەتییەوە وەسفى ڕوودانى كارى ڕستەكە دەكەن و دەبنە تەواوكەرى كارەكە.

ڕاهێنانى (1)
لەم ڕستانە گرێى هاوەڵكارى دەربهێنە و جۆرەكەیان دیاریبكە:
1.	بەیانى زوو سوارى ئۆتومبێل دەبن.
2.	ئێمە لەناودۆڵەكە دانیشتین.
3.	لەمانگى جۆزەرداندا تاقیكردنەوە دەستپێدەكات.
4.	بایەكە كەمێك توند هەڵیكرد.
5.	بە كاتژمێرو نیوێك دەگەینە كەركوك.
6.	منداڵەكە لەسەر كورسییەكە دانیشتووە.
 
ڕاهێنانى (2)

ئەم بۆشاییانە بە گرێى هاوەڵكارى پڕ بكەرەوە:
1.	............ سەفەر مەكە.
2.	دارا ............ نووستووە.
3.	ئەو ئەسپەم ............ كڕى.
4.	............  بەهار دێت.
5.	............ دامەنیشە.



ڕاهێنانى (3)

ئەم ڕستانە شلۆڤەبكە:
1.	هەڵۆكە لەسەر بەردەكەوە نیشتبووەوە.
2.	باران گەلێك بەخوڕ دەبارێت.
3.	هەفتەى پێشوو ڕۆمانەكەمان خوێندەوە.

 