
 
هاوەڵكاری پرس

ئەم ڕستانە بخوێنەوە:
1/
ئـ- قوتابییان لە ڕۆژی نمایشی وەرزشیدا چۆن دەڕۆیشتن؟
ب-  ئەڤ كوڕە چاوا دنڤیسیت؟
پ- منداڵەكان كو دانیشتبوون؟

2/
ئـ‌- سۆران دوێنێ چەند پێكەنی؟
ب‌- پەروین ل نك تە چەند ڕوونیشت؟

3/ 
ئـ- كەی كەنگر پەیدا دەبێت؟
ب- كەنگی ئەم دێ‌ چینە زۆزانان؟
پ- كەینێ‌ زەنگی یەكەم وانە لێدەدرێت؟

4/
ئـ- هاوینان لە كوێ‌ دەنوون؟
ب-  لەزگین ل كیڤە ڕوونیشتبوو؟



خستنەڕوو:
	لە وانەكانی پێشوودا باسی ئەوەمان كرد، كە هەندێك لە پەیڤەكانی پرس دەبنە (جێناوی پرس‌، هاوەڵناوی پرس)، بۆیە‌ پێویستە ئەوەش ڕوونبكەینەوە، كە هەندێك جار پەیڤەكانی پرس بۆیان هەیە ببنە هاوەڵكاری پرسیش، بۆ نمونە:

1. ئەگەر تەماشای ڕستەكانی (ئـ ، ب، پ)ی ژمارە (1) بكەین دەبینین پەیڤەكانی پرسی (چۆن، چاوا، كوو) بەكارهاتوون‌و هەرسێكیان پرسیاریان پێ‌ لە چۆنیەتی ڕوودانی كاری ڕستەكان دەكرێت، بۆ نمونە لەڕستەی (ئـ)دا پەیڤی (چۆن) پرسیاری پێ‌ لە چۆنیەتی ڕۆیشتنی قوتابییان كراوە، بۆیە كە وەڵامی پرسیارەكە دەدەینەوە، پێویستە هاوەڵكارێك بەكاربێنین، بگونجێت لەگەڵ چۆنیەتی ڕۆیشتنەكە، واتە بڵێین (باش دەڕۆیشتن) یان (خراپ دەڕۆیشتن)، لێرەدا هەردوو پەیڤی (باش‌و خراپ) هاوەڵكاری چۆنیەتین، چونكە وەسفی چۆنیەتی ڕوودانی كاری ڕستەكە دەكەن‌و سنورێك بۆ ڕوودانی كارەكە دادەنێن، ئەم دوو پەیڤەش لە وەڵامی پەیڤی پرسی (چۆن) بەكارهاتوون، كەواتە لێرەدا (چۆن) دەبێتە هاوەڵكاری پرس، هەر بەو جۆرەش پەیڤەكانی (چاوا، كوو) ئەو ژی هەر دبنە هاوەڵكاری پرس.
2. دیسا ژی لە هەردوو ڕستەی (ئـ ، ب)ی ژمارە (2)دا، پەیڤی پرسی (چەند) لە دوو ڕستەدا لە شێوەی پرس بەكارهاتووە، بۆ پرسین لە ڕادەی ڕوودانی هەردوو كاری (پێكەنی‌و ڕونیشت)، لە وەڵامیشدا پێویستە هاوەڵكارێكی گونجاو بەكاربهێنین، وەك ئەوەی بڵێین (سۆران دوێنێ‌ زۆر پێكەنی)، یان (پەروین ل نك من پیچەك ڕوونیشت)، كە هەردوو پەیڤی (زۆر، پیچەك) هاوەڵكاری چەندین‌و لە وەڵامی پەیڤی پرسی (چەند) بەكارهاتوون‌و وەسفی ڕادەی ڕوودانی كارەكە دەكەن، بۆیە‌ دەبنە هاوەڵكاری چەندی‌و پەیڤی (چەند)یش دەبێتە هاوەڵكاری پرس.
3. ئەم جارەش لە ڕستەكانی (ئـ ، ب، پ)ی ژمارە (3)دا، پەیڤەكانی پرسی (كەی، گەنگی، كەینێ‌) بۆ پرسیاركردن لە كاتی ڕوودانی كاری ڕستەكان بەكارهاتوون‌و لە وەڵامدا پێویستە هاوەڵكارێكی كات بەكاربهێنین، وەك ئەوەی لە وەڵامی پرسیاری (ب)دا بڵێین 
(ئەم هاڤینێ‌ دێ‌ چینە زۆزانان)، كە دیارە پەیڤی (هاڤینێ ــ هاوینێ) هاوەڵكاری كاتەو وەڵامی پەیڤی پرسی (كەنگی) پێدراوەتەوە، بۆیە‌ ئەو پەیڤە پرسانە دەبنە هاوەڵكاری پرس.
4. هەر بەو جۆرەش لە ڕستەكانی (ئـ ، ب)ی ژمارە (4)دا هەر دوو پەیڤی پرسی (لە كوێ‌، ل كیڤە) بۆ پرسیاركردن، لە جێ‌و شوێنی ڕوودانی كارەكە دەپرسن، بۆیە ئەو ژی دبنە هاوەڵكارێ‌ پرس.









دەستور: 
1. هاوەڵكاری پرس: 
	پەیڤێكە لە شێوەی پرسدا، وەسفی كارێك دەكات و سنورێك بۆ ڕوودانی كارەكە دادەنێت‌و دەبێتە تەواوكەریشی.
2. ئەو پەیڤێن پرسێ،‌ 
	كە دبنە هاوەڵكاری پرس ئەڤەنە؟
ئـ- (چەند)  لە ئەندازەی ڕوودانی كارەكە دەپرسێت.
ب- (چۆن، چاوا، كوو): لە چۆنیەتی ڕوودانی كاری ڕستەكە دەپرسن.
پ- (كەی، كەنگی، كەینێ‌): لەكاتی ڕوودانی كاری ڕستەكە دەپرسن.
ت- (لە كوێ‌، ل كیڤە): لە شوێنی ڕوودانی كارەكە دەپرسن.

ڕاهێنانی (1)
	پەیڤی (چۆن) لەدوو ڕستەدا بەكاربێنە، بەو مەرجەی لە ڕستەی یەكەمیاندا هاوەڵناوی پرس‌و لە دووەمیاندا هاوەڵكاری پرس بێت.

ڕاهێنانی (2)
	وەڵامی ئەم پرسیارانە بدەوە:
1. جیاوازی لە نێوان هاوەڵناوی پرس‌و هاوەڵكاری پرس‌و جێناوی پرسدا چییە؟
2. دوو ڕستە بە دوو هاوەڵكاری پرس بهێنەوە.



ڕاهێنانی (3)
	پەیڤە هێل بەژێر داهاتووەكان لەم ڕستەو دێڕە هۆنراوانەدا شلۆڤەبكە:
1. گرفتاری شەوی ئەگریجەتم، كوا ڕۆژی رووت قوربان؟
   مەتۆرێنە دڵم توخوا، تەماشا چەند پەرێشــــانە؟
                    (قانع)
2. تە كی ل خاندنگە هێ‌ دیت؟
3. وێ‌ ئەڤ  هۆزانە چاوا ژ بەر كرییە؟
4. تۆ چیت؟ من كوردم  نەتەوەی كوردم
خۆ ترسنۆك نیت؟  حاشا نەبەردم
چی تۆی لەناو برد؟  دوو دڵی‌و نیفاق
چۆن  ڕزگار ئەبی  هەر بە ئیتیفاق
5. گەلۆ، ئەڤە چەند ساڵە؟
   ژینا مە تیـــژو تـــــــاڵە.
 ‌‌‌      ‌‌