
(وانەى حەوتەم)
هاوەڵـناو

1.	كۆترى سپى نیشانەى ئاشتییە.
2.	كوردستان بە ئێوەى تێكۆشەر سەردەكەوێت.
3.	سەیرانەكەمان خۆش بوو.
4.	ئەسپى چاك ئاوزەنگى ناوێت.


خستنەڕوو:
ئەگەر سەیرى ڕستەكان بكەین دەبینین:
1.	لە ڕستەى یەكەمدا وشەى (سپى) وەسفى ناوى (كۆتر)ى كردووە بەهۆى ئامرازى دانەپاڵى (ى)یەوە بووەتە دیارخەرى ناوەكە، بۆى ڕوونكردووینەوە، كە (كۆترێك)ى چۆنمان مەبەستە، لەبەر ئەوە بە وشەى (سپى) دەوترێت (هاوەڵناو).
2.	لە ڕستەى دووەمدا وشەى (تێكۆشەر) وەسفى جێناوى (ئێوە)ى كردووە بەهۆى ئامرازى دانەپاڵی (ى) بووەتە دیارخەرى جێناوەكە، بۆى ڕوونكردووینەوە، كە بە (كێ)  كوردستان سەردەكەوێت، لەبەر ئەوە بە وشەى (تێكۆشەر) دەوترێت (هاوەڵناو).
3.	لە ڕستەى سێیەمدا وشەى (خۆش) واتاى كارى ناتەواوى (بوو)ى تەواوكردووە، بووە بە تەواوكەرى كارە ناتەواوەكە بەبێ یاریدەرى ئامرازى دانەپاڵ، لەبەر ئەوە بە وشەى (خۆش) دەوترێت (هاوەڵناو).
4.	لە ڕستەى چوارەمدا بە هەمان شێوەى ڕستەى یەكەم وشەى (چاك) وەسفى ناوى (ئەسپ)ى كردووە، بووە بە دیارخەرى ناوەكە، بە یاریدەى ئامرازى دانەپاڵی (ى)یەوە بۆى ڕوونكردووینەوە كە چ ئەسپێك ئاوزەنگى ناوێت، لەبەر ئەوە بە وشەى (چاك) دەوترێت (هاوەڵناو).

دەستور:
هاوەڵناو وشەیەكە وەسفى ناوێك یان جێناوێك دەكات‌و دەبێتە دیارخەرى ناوەكە یان جێناوەكە هەروەها هاوەڵناو دەبێتە تەواوكەرى كارى ناتەواویش.
