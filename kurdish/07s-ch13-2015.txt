

(وانەى سێزدەهەم)

جۆرەكانى ناو
ئـ- ناو لەڕووى ناوەرۆكەوە
ناوى تایبەتى- گشتى- كۆمەڵ

لەوانەى پەروەردەى نیشتمانیدا مامۆستا گوتى:
( هەرێمى فیدڕاڵى كوردستانى عیراق، ئانكو باشورا كوردستانێ، لەدواى ڕاپەڕینى بەهارى 1991ز گۆڕانێكى زۆرى بە خۆوە دیت، ئەڤـ هەرێمە لە پێنج پارێزگا پێك دێت، هەولێرو سلێمانى‌و كەركوك‌و دهۆك‌و هەڵەبجە، چەند قەزایێكى دیكەش هەن كە بەشێكن لەو هەرێمە وەكو: خانەقین‌و شەنگارو بەدرە. لە ماوەى ئەو چەند ساڵەى ڕێڤەبەریا كوردى، گەلێك پڕۆژەى ئاوەدانكردنەوە هاتنە جێ بەجێكردن. سەدان باژێرو گوندو دێ نۆژەن كرانەوەو سەر لەنوو هاتن ئاڤاكرن، سەدان كیلۆمەتر ڕێ‌و بان دروستكران. ژمارەیەكى زۆرى كارگەو كارخانە كەوتنەوە گەڕ، بایەخدرا بە كاروبارى چاندن‌و كتشوكاڵ بە ڤەژیاندنا سامانى ئاژەڵ‌و بەخێوكردنى مەڕو بزن‌و پەزو گاو چێل‌و مریشك. پەرلەمانى كوردستان‌و حكومەتى هەرێم ژى هاتن دامەزراندن. گەلى كورد لەم بەشەى كوردستاندا دەسەڵاتى گرتە دەست.
چەندین زانكۆى تازە لە هەولێرو سلێمانى‌و دهۆك‌و دەیان قوتابخانەو خاندنگە كرانەوە. نازدارا كچا من‌و سەربەستێ برایێ وێ لەم زانكۆیانە دەخوێنن. كۆمەڵى كوردەوارى لە گەلێك لایەنەوە پێشكەفت. لەبەر هەندێ پێویستە بە دڵ‌و گیان ئەزموونى دیموكراتى گەلى خۆمان بپارێزین‌و هەموو ببین بە سەرباز بۆ پاراستنا ڤان دەستكەفتان).

خستنەڕوو:
ئەگەر بە وردى پەیڤەكانى مامۆستاى پەروەردەى نیشتمانى بخوێنینەوە، دەبینین چەند ڕستەیەكى تێدایە وەكو:
1.	ئەڤ هەرێمە لەپێنج پارێزگا پێكدێت هەولێرو سلێمانى‌و كەركوك‌و دهۆك و هەڵەبجە.
2.	سەدان باژێرو گوند نۆژەنكرانەوەو سەر لەنوو هاتنە ئاڤاكرن.
3.	بایەخدرا بە كاروبارى چاندن‌و كشتوكاڵ‌و بە ڤەژیاندنا سامانى ئاژەڵ‌و بەخێوكردنى مەڕو بزن‌و پەزو گاو چێڵ‌و مریشك.
4.	نازدارا كچا من‌و سەربەستێ برایێ وێ لەم دوو زانكۆیە دخوینن.
5.	گەلى كورد لەم بەشەى كوردستاندا دەسەڵاتى گرتە دەست.
    دیسان ئەگەر بە وردى بەرێ خۆ بدەینە ڕستەكان دبینین:
لە ڕستەى یەكەمدا ناوى چەند شارێك هاتووە كە دەكەونە هەرێمى كوردستان وەك (هەولێر، سلێمانى، كەركوك، دهۆك، هەڵەبجە ) كە هەر یەك ژ وان، ناوە بۆ شارێكى دیاریكراو و ناوەكە دەبێتە ناوى (تایبەتى).
لە ڕستەى دووەمدا وشەى (باژێڕ، گوند، دێ) هەر یەكەیان ناوەو بەسەر هەموو گوندو دێ‌و باژێڕێكدا دابڕاوە، چونكە لە یەك ڕەگەزن، بۆیە ئەو جۆرە ناوانە پێیان دەگوترێت ناوى (گشتى).



لە ڕستەى سێیەمیشدا دیسان بێژەكانى (مەڕ، بزن، پەز، گا، چێڵ، مریشك)، كە جانەوەرو گیاندارن، ناوى گشتین، چونكە بۆ ڕەگەزى ئەو گیاندارانەو بۆ تاكە تاكەیان بەكار دێت.
لە ڕستەى چوارەمدا وشەكانى (نازدار، سەربەست) دوو ناون، كە بۆ دوو كەسى دیارى دەستنیشانكراو بەكارهاتوون‌و پێیان دەگوترێت ناوى (تایبەتى).
لە ڕستەى پێنجەمیشدا وشەى (گەل) لە ڕواڵەتدا تاكە، بەڵام لە ناوەرۆك‌و واتادا (كۆ)یە، چونكە بێژەكە تێكڕا ئەو هەموو كەسانە دەگرێتەوە كە پێكڤە پێیان دەگوترێت (گەل)، ئەو جۆرە ناوەش پێیدەگوترێت ناوى (كۆمەڵ).

دەستور:
ناو لە ڕووى ناوەرۆكەوە دەكرێت بە سێ جۆر:
1.	ناوى تایبەتى: ئەو ناوەیە كە بەتایبەتى بەكاردێت بۆ ناونانى كەسێك یان شتێك یان شوێنێكى دیاریكراو و تایبەت وەك:
(ئەڤین- شێركۆ- نازدار- هەندرێن- مەتین- دهۆك- كەركوك)
ناوى تایبەتیش بۆى هەیە:
 ئـ- ناوى كەسان بێت، وەك: دارا، لاڤە، لەوەند، خوناڤ
    ب- ناوى ڕوبارو چیاو شارو گوند بێت، وەك: سیروان، سەفین، كەركوك، سۆربەش 
پ- ناوى وڵات‌و میللەت بێت، وەك: كوردستان، ئازەرى
2.	ناوى گشتى: ئەو ناوەیە كە بۆ هەموو ئەو گیاندارو بێ گیانانە بەكاردێت كە خودانى یەك ڕەگەزن‌و ناوەكە بەسەر تێكڕاو بەسەر تاكە تاكەى ئەو ڕەگەزانە دابڕاوە. ئەو جۆرە ناوەش بۆى هەیە:
ئا- بۆ كەس بەكاربێت وەك: مامۆستا، كچ، كوڕ، دایك.
ب- بۆ ئاژەڵ‌و باڵندەو ڕووەك‌و میوە بەكاربێت وەك: شێر، گورگ، ماین، هرچ، پەز، كەو، كۆتر، مراوى، گەنم، جۆ، سێو، هەنجیر.
 پ- بۆ شتان بەكاربێت (بێ گیان) وەك: بەرد، دار، چیا، ڕوبار، خانوو.
3.	 ناوى كۆمەڵ: ناوێكە بە ڕواڵەت تاك پیشاندەدات، بەڵام لە ناوەرۆكدا واتاى كۆ دەبەخشێت، ئەم جۆرە ناوەش بۆى هەیە:
ئـ- بۆ كۆمەڵە كەسێك بەكاربێت وەك: لەشكر، گەل، میللەت، هۆز، دەستە، چین، تیرە.
ب -بۆ ژمارەیەك گیاندارو ڕووەك بەكاربێت، وەك: گاڕان، مێگەل، ڕەوە، گەلە، ڕان، گاگەل، ڕەڤد (رەڤدا گورگان)، ڕەز، چەپك، دەسك، قامك.









ڕاهێنانى (1)
جۆرى ئەم ناوانە دیاربكە:
(پیاو، زۆزك، قوتابى، جەژن، نێرگز، ئەحمەدى خانى، مێگەل، میللەت، زەردەشت)
ڕاهێنانى (2)
لەم پارچە هۆنراوەیەدا ناوەكان دەست نیشان بكەو جۆرەكانیشیان دیاربخە.
بۆ ڕۆژى نەورۆز سێ چەپــك		لە نێرگزو گوڵى ناســـــــك
ئەكەم بە دیارییەكى جــــوان		بۆ گەلى كوردى قارەمــــان
گوڵاڵە سوورەى پارچەى دڵ		هى دڵێك كە كەوتە ژێر گڵ
دڵى ئەو لاوەى بۆ میللـــــەت		جەڕانیان( ) لە گەردنیا پـــەت
چراى گیانیان كوژانـــــــــەوە		شەماڵ جەستەى شەكانــــەوە
ئەم چەپكە گوڵەى من پێشكەش		بەوەى گڕ ئەگرێتە بــــــاوەش
بەو لاوانەى كە بۆ وەتــــــــەن		لە خەباتا پشوو نـــــــــــــادەن
بۆ ژینى كورد بوون بە پێشــەنگ		بوون بە مەشخەڵى شەوە زەنگ





ڕاهێنانى (3)
ئەم بۆشاییانە بە ناوێكى گشتى پڕ بكەوە:
1.	باخەكەمان ........... ى جوانى تێدایە.
2.	چەم بێ ........... نابێ.
3.	پێویستە ........... هەموو ساڵێك لەوانەكانى دەرچێت.
4.	........... نەخۆشى بڵاو دەكاتەوە.



ڕاهێنانى (4)
وشە هێڵ بەژێر داهاتووەكان لەم ڕستانەدا شلۆڤەبكە:
1.	ڕەزڤانى ڕەزێ خۆ ئاڤ دا.
2.	لەشكر سنوورەكانى وڵات دەپارێزێت.
3.	سێڤێن بەرواری بناڤ ‌و دەنگن.
4.	گوڵێكم بۆ مامۆستا برد.
5.	سلێمانى شارى هەڵمەت‌و قوربانییە.








جۆرەكانى ناو
ب- ناو لەڕووى  هەبوونەوە
ناوى بەرجەستەو ناوى واتایى

جوتیارێك گێڕایەوەو گوتى:
 ڕۆژەكە زۆر سارد بوو، هەورى ڕەش سەرتاپا ئاسمانى ناوچەكەى داپۆشیبوو، زەوى گەلەك تێنوو بوو، ئارەزووى بارانى دەكرد، لە ناكاو كردى بە هەورە تریشقەو لێزمەى باران، جوتیارو شڤان‌و گاوان، كەوتنە خۆشى‌و شادى، چونكە كاتێك بەفرو باران زۆر بوو، كانیاو دەردەبن، ئاوى چەم‌و ڕوبار زۆر دەبێت، لە بەهاردا جوانى هەموو لایەكى سروشت دەگرێتەوە، خەم‌و پەژارە لە دڵ نامێنێت، هێزو وزە دەكەوێتە گیانى زیندەوەرو جانەواران. لەم وەرزەدا بەرهەمى ئاژەڵان زۆر دەبێت، وەك: ماست، پەنیر، فرۆ، لۆر، سەرتوو و نڤیشك.









خستنەڕوو:
لە خوێندنەوەى ئەم پارچە نووسینەدا چەند ڕستەیەك دێنە بەرچاو، وەك:
1.	ڕۆژەكە سارد بوو، هەورى ڕەش سەرتاپا ئاسمانى ناوچەكەى داپۆشیبوو.
2.	لەم وەرزەدا بەرهەمى ئاژەڵان زۆر دەبێت، وەك: ماست، پەنیر، فرۆ، لۆر، سەرتوو و نڤیشك.
3.	لە ناكاو كردى بە هەورە تریشقەو لێزمەى باران، جوتیارو شڤان‌و گاوان كەوتنە خۆشى‌و شادى.
4.	لە بەهاردا جوانى هەموو لایەكى سروشت دەگرێتەوە، خەم‌و پەژارە لە دڵ نامێنێت. 
ڕستەى یەكەم هەندێك ناوى تێدایە كە ئێمە لێرەدا مەبەستمانن ناوەكانیش بریتین لە (هەور، ئاسمان)، كە لەو ناوانەن بەر یەكێك لە هەستەكانى مرۆڤـ  دەكەون ئەویش هەستى بینینە، لەبەر هەندێ  پێیان دەگوترێت ناوى (بەرجەستە).
لە ڕستەى دووەمیشدا كۆمەڵە ناوێك هەن، كە هەر یەكەیان بەر هەستێك یا پتر لە هەستێكى مرۆڤ دەكەون‌و پێیان دەگوترێت ناوى بەرجەستە، وەك: ماست، پەنیر، فرۆ، لۆر، سەرتوو و نڤیشك.
ئەگەر لە ڕستەى سێیەم ڕامینێین، دەبینین ڕستەكە ژمارەیەك ناوى تێدایە، بەڵام ئەوەى مەبەستمانە هەردوو ناوى (خۆشى‌و شادى)یە، كە لە خۆیاندا بوونى سەربەخۆیان نییە، ناكەونە بەر یەكێك لە پێنج هەستەكەى مرۆڤـ، بەڵكو تەنیا لە بیرو خەیاڵ‌و هزردا بوونیان هەیە، ناوەكانى ئەم چەشنەش پێیان دەگوترێت ناوى (واتایى).
دیسان لە ڕستەى چوارەمدا ناوەكانى (جوانى، خەم، پەژارە) بەر ئەو جۆرە ناوانە دەكەون كە لەهزرو خەیاڵدا پەیدادەبن‌و بەر هیچ یەك لەو پێنج هەستەى كە مرۆڤ هەیەتى ناكەون، بۆیە بەوان ژى دەگوترێت ناوى (واتایى).
ناوى واتاییش دوو جۆرى هەیە:
ئـ- ناوى واتایى بنجى، كە هەر لە بنەڕەتدا بونێكی سەربەخۆی هەیە و بۆ ئەم مەبەستانە بەكاردێن، وەك: خەم، هێز، وزە، هۆش، باوەڕ، ترس، مەرگ...هتد.
ب‌-	ناوى واتایى دروستكراو، كە لە وشەیەك و بەیاریدەى پاشگرێك دروست دەكرێت، وەك: مێرانى، كوردینى، دۆستایەتى، پیاوەتى، ڕەشایى، مەزناتى، جوانى...هتد.



 
دەستور:
لە ڕووى هەبوونەوە ناو دوو جۆرە:
1.	ناوى بەرجەستە: ئەو ناوەیە، كە بەر یەك لە پێنج هەستەكانى مرۆڤ دەكەوێت‌و بوونى مادی هەیە.
2.	ناوى واتایى : ناوێكە لە خۆیدا بوونى مادى نییە، بەر هیچ یەك لە هەستەكانى مرۆڤ ناكەوێت، تەنیا لە بیرو خەیاڵدا پەیدا دەبێت، ئەویش دوو جۆرە:
ئـ- بنجى			ب- دروستكراو.












ڕاهێنانى (1)
ئەم ناوە واتاییانە لە ڕستەدا بەكاربێنە.
(مرۆڤینى، زیرەكى، برایەتى، جەنگ، ئاشتى)

ڕاهێنانى (2)
لەم ڕستانەدا ناوە واتاییەكان دەربهێنەو جۆرەكەیان پیشان بدە:
1.	هەستى نەتەوایەتى پیرۆزە.   
2.	كۆترى ئاشتى زۆر جوانە.   
3.	هەمیشە تروسكەى هیوا ناكوژێتەوە.   
4.	دووربینى پەشیمانى لەدوا نییە.   
5.	خوێندن چاوى مرۆڤـ دەكاتەوە.   
6.	خەو بۆ مرۆڤ پێویستە.   
7.	تا مرۆڤایەتى مابێت، ژیان ناوەستێت.  

ڕاهێنانى (3)
لەم ڕستانەدا تەنها ناوە بەرجەستەكان دەربهێنە:  
1.	تریفە بەیانیان هێلكەو نڤیشك دەخوات.
2.	گەنم‌و جۆ دوو بەرهەمى زستانن.
3.	ل بەهارێ خوناڤ ( ) دكەفیتە سەر پەلكێت داران
4.	مەتینى دەستێ خۆ ب تەڤشوى( ) بڕى.
5.	جوتیارى زەڤى كێڵا.


ڕاهێنانى (4)
1.	شلۆڤەكردن:
كەوەكەى خەسرەو فڕى.
كەوەكە: ناوە، گشتییە، بەرجەستەیە، دیارخراوە، ناسراوە، بكەرە.
ى: ئامرازى دانەپاڵە.
خەسرەو: ناوە، تایبەتییە، دیارخەرى ناوى (كەو)ە.
فڕى: كارى ڕابردووى نزیكە، تێنەپەڕە.

2.	ئەم ڕستانە شلۆڤەبكە:
1.	ترس مرۆڤ  دەتۆقێنێت.
2.	خوێندەوارى چراى ژیانە.



