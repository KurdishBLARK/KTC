
وەرزی یــەكەم:
 ئامرازی بانگكردن 
1- ئەی شەهیدان، نامرێ‌ ناو و نیشانتان
2- باپیرە، دەستێك جلی كوردیم كڕی.
3- خوشكینە، فێری زانست ببن.
4- هۆ برای كوردم، بە یەكگرتن سەردەكەوین.
5-  ئادەی هەڤاڵانی پێشمەرگە، هێرش ببەن.

خستنەڕوو:
ئەگەر تەماشای ڕستەكانی لای سەرەوە بكەین دەبینین: 
1- لە ڕستەی یەكەمدا :
ئـ- بێژەی (ئەی) پەیڤێكە دوێنراوی پێوریاكراوەتەوە كە (شەهیدان)ە لەبەر ئەوە پێیدەگوترێت (ئامرازی بانگكردن).
ب- وشەی (شەهیدان) بانگكراوە، چونكە ئەو ناوەیە، كە وریاكراوەتەوە.
2- لە ڕستەی دووەمدا :
ئـ- بێژەی (ە) دوێنراوی پێوریاكراوەتەوە كە ناوی (باپیر)ە، لەبەر ئەوە پێیدەگوترێت (ئامرازی بانگكردن).
ب- وشەی (باپیر) بانگكراوە، چونكە ئەو ناوەیە، كە وریاكراوەتەوە.
3- لە ڕستەی سێیەمدا:
 (خوشكینە، فێری زانست ببن)، كە بە واتای (ئەی خوشكان، فێری زانست ببن).
ئـ- بێژەی (ە) دوێنراوی پێوریاكراوەتەوە، لەبەر ئەوە پێیدەگوترێت ئامرازی بانگكردن.
ب- وشەی (خوشكین – خوشكان بانگكراوە، چونكە ئەو ناوەیە، كە وریاكراوەتەوە.
4- لە ڕستەی چوارەمدا:
 بێژەی (هۆ) وشەیەكە، دوێنراوی پێ‌ وریا كراوەتەوە كە (برای كورد)ە لەبەرئەوە پێی دەگوترێت ئامرازی بانگكردن.
5- لە ڕستەی پێنجەمدا:
ئـ- بێژەی (ئادەی) پەیڤێكە دوێنراوی پێ‌ وریاكراوەتەوە كە (هەڤاڵانی پێشمەرگە)یە، لەبەرئەوە پێیدەگوترێت ئامرازی بانگكردن.
ب- گرێی (هەڤاڵانی پێشمەرگە) بانگكراوە، چونكە ئەو ناوەیە، كە وریا كراوەتەوە.
6- ئەگەر جارێكی دیكە سەیری ڕستەكانی سەرەوە بكەین و بەوردی سەرنجی ناوە بانگكراوەكان بدەین، دەبینین، كە دەشێن ناوی بانگكراو.
ئـ- تەنها پەیڤێك بێت وەك لە ڕستەی (یەكەم و دووەم و سێیەم)دا دەبینرێت.
ب- یان گرێیەك بێت وەك لە ڕستەی (چوارەم و پێنجەم) دا دەبینرێت.

دەستور:
1- ئامرازی بانگكردن:  ئەو ئامرازەیە كە بۆ بانگكردن و وریاكردنەوەی كەسی دوێنراو بەكاردەهێنرێت.
2- گرنگترین ئامرازی بانگكردن ئەمانەی خوارەوەن:
(ئەی ، هۆ، هەی، ێ، ە، ئادەی، ئا، ئۆ، هێ‌، ئەرێ‌)

ڕاهێنان (1)
ئامرازی بانگكردن لەم ڕستانەی خوارەوە دەربهێنە.
1- ئەژدەهاك: ئەی دێوی لە (بیر) زراوچوو
                                    ئەی ناشتای مارانت بە مێشك كردووە
2- هەی سوار سواری، هەر تفەنگچی، دەست باتە تفەنگ
                            هەی ژنی جوان، ئارایشتی خۆی كا، بۆ ئاهەنگ

3- نەسرین، ئەی ئەستێرەی بەیان، 
                                     ئەی جوان، ئەی شادەستەی جوانان
4- هۆ مام بایز، وەرە بۆ ئێرە.

ڕاهێنان (2)
ئەم بۆشاییانەی خوارەوە بەم ئامرازانەی بانگكردن پڕبكەوە.
(ئا ، ئادەی، ئەی، ئەها، ێ‌، ە)
1- .............. مانگ، من و تۆ هەردوو هاودەردین.
2- .............. با بچین بۆ سەیری یارییەكە.
3- پور ..............، نانەكەت بخۆ.
4- ................ كەپرەكە ڕوخا.
5- كوڕ ................ بەسەر شۆستەكەدا بڕۆ.
ڕاهێنان (3)

لەم ڕستانەی خوارەوەدا بانگكراوەكان دەربهێنە و جۆرەكانیان دیاریبكە:

1- ئەی نەوجەوانانی وەتەن، سا پێشكەون ئازا بڕۆن.
2- خەڵكە من بۆ خوا، وا پێتان ئەڵێم 
                                     ئەمە وەسیەتە، وا من لەسەر ڕێم
3- ئادەی ئاری ئەو گۆڤارەم بۆ بهێنە.
4- خوشكێ‌ ژ ئاخافتنا دایكا خۆ، دەرنەكەڤە.
5- ئا چرۆ، ئەو پیاوەم بۆ بانگبكە.


