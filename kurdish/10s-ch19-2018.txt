
بەشی ئەدەب 












 ناوەرۆكی بـابـەتەكانی بەشـی ئـەدەب 

وەرزی یــەكەم:
1- داستانی كوردی (قەڵای دمدم)
2- ڕێبازە ئەدەبییەكان- ڕێبازی كلاسیزم 
3- ئەدەبیاتی كلاسیزمی كوردی- شێوەی لوڕی 
4- ئەدەبیاتی كلاسیزمی كوردی- شێوەی گۆران 

وەرزی دووەم:
5- ئەدەبیاتی كلاسیزمی كوردی- شێوەی كرمانجی سەروو
6- ئەدەبیاتی كلاسیزمی كوردی-شێوەی كرمانجی خواروو
7- سەرەتای پەخشانی كوردی.
8- مێژووی ڕۆژنامەگەری‌و پەیوەندی بە گەشەسەندنی پەخشانی كوردییەوە. 






وەرزی یەكەم:
1- داســـتانـی كـــوردی
  قـــــــەڵای دمــــــــــــدم

	سەرچاوەكانی مێژوو بەدرێژی باسی ئەو ڕووداوە گرنگەی ساڵی (1608)ز یان كردووە، لەڕووی گێڕانەوەی مێژووییەوە بەئاسانی دەتوانین لە سەرچاوە فارسیی و كوردییەكاندا بۆ ڕاستیی ئەم قارەمانی و بە كۆمەڵ شەهیدبوونەی كوردانی بەرخۆدەر بگەڕێین، قارەمانانی قەڵای دم دم بە سەركردایەتی (خانی لەپ زێڕین)، تا دوا هەناسە و دوا دڵۆپی خوێن لەگەڵ داگیركەردا جەنگین و بەكۆمەڵ مردنیان لەسەرشۆڕكردن بە باشتر زانی، ئەم تابلۆ گەورەیەی قارەمانێتی لە ئەدەبیاتی كوردیدا زۆر بە فراوانی ڕەنگی داوەتەوە.
	 ئەگەر داستانەكانی تر، هەندێكیان لە داستانی فۆلكلۆرەوە گۆڕابن بە داستانی نووسراوی شیعری ئەوا داستانی قەڵای دمدم لە ڕووداوی مێژووییەوە بووە بە داستانی فۆلكلۆر و لە داستانی فۆلكلۆرەوە بووە بە چیڕۆكی سەر شانۆ و ڕۆمانی تازە.
	 لە سەرەتای سەدەی حەڤدەهەمەوە تا ئەمڕۆ پاڵەوانێتی جەنگاوەرانی قەڵای دمدم لەسەر دەمی گۆرانیبێژ و حیكایەتخوانانی كوردەوە و لە هەموو ناوچەكانی كوردستاندا و بەهەموو دیالێكتەكانی كوردی دەگێڕێتەوە.ئەو بەرهەمە فۆلكلۆرییەی لە ئەنجامی ئازایەتی جەنگاوەرانی قەڵای دمدم هاتە كایەوە، گەلێك زۆرە و هەندێكی بڵاوكراوەتەوە، بەشێكی تائێستا هەر بەسەر زاری خەڵكەوە ماوەتەوە، ڕۆژهەڵاتناسەكان گەلێك لە ئێمە زیاتر بایەخیان بە حیكایەت و بەیتەكانی قەڵای دمدم داوە، هەروەك بڵاویانكردۆتەوە و وەریانگێڕاوە بۆ زمانی (ڕوسی و ئەڵمانی و فەڕەنسی و ئەرمەنی ) .
زانای كوردی سۆڤیەتی (ئۆردیخانی جەلیل) چەند گێڕانەوەیەكی داستانی قەڵای دمدمی تۆماركردووە و بە وەرگێڕانی بۆ ڕوسی و پێشەكییەوە ساڵی 1967 بڵاویكردووەتەوە.
ئەم داستانە لە كوردستانی عیراق لە شێوەی چیڕۆكی سەر شانۆدا نووسراوەتەوە، نووسەر (مستەفا سالح كەریم) لەسەر بناغەی كەرستەی مێژوویی پیەس (شەهیدانی قەڵای دمدم)ی نووسیوە و لە ساڵی (1961)ز چاپكراوە، هەر كەرستە مێژوویی و فۆلكلۆریەكەیە بووە بە سەرچاوە بۆ دانانی چیڕۆك و ڕۆمانی كوردی. نووسەری گەورەی كوردی سۆڤیەتی (عەرەبی شەمۆ) ڕۆمانێكی نووسیووە ساڵی (1966) ز بە زمانی كوردی و پیتی ڕوسی (سلاڤی) لە (یەریڤان) چاپكراوە. لەپاشاندا كراوە بە ڕوسی و لە ساڵی (1969) ز لە مۆسكۆ چاپكراوە.
	 عەرەبی شەمۆ هەوڵیداوە پەیوەندی دۆستایەتیی كورد و نەتەوە هاوسێكانی ڕوونبكاتەوە، بەتایبەتی خەباتی ئەم گەلانە بەرامبەر بە داگیركەری ئێرانی و عوسمانی، هەوەرها وێنەی نایابی ژیانی كۆمەڵایەتی و  ئابوری كوردستانی سەرەتای سەدەی حەڤدەهەمی كێشاوە. هێشتا ئەم داستانە مەزنە نە لە ئەدەبیاتی كوردیدا و نە لە ئەدەبیاتی جیهاندا جێگەی خۆی نەگرتووە.



	نمونەیەكی لە گێڕانەوە داستانەكەدا به حیكایەتخوان دەڵێت:
خـــــــــــان ئـەوداڵ و كاكـە خانــە
حەوت شەوانە و حەوت ڕۆژانە
شـــــــەڕیـان دەكـرد بە شــیرانـــە 
شــــــــــــــیـران نەیـاندیـت كێڵانــــە
لـــــــــەش كـەوتن وەكـی گــردانـە
خوێن ڕۆیـی هەروەك جۆگانــــە
باڵچووغـەی شــــــــــێران نەمـانــە
شــــــــــەهیدیـان كرد كاكە خانـــە
خـــــــــــان دەڵێ‌: خانی خەزایمـــە
هــــــــــــــــەتا لە دنــێ‌ ئەز بژیمــــە
بۆ خۆم پەرژینــی شــــــــەڕیمــــە
خـــــــــــان ئەوداڵ و كاكە خانــــە
گرتبوویان وەعـــــــــدە و پەیمانە

(بۆ لەبەركردنە)







لێكدانەوەی وشەكان:
بەشیرانە:      بە شمشێران
كێلان:          كێلانی شمشێر
گرد:            گر
جۆگە:          جۆ، جۆبار
باڵچوغە:       ڕەزمگا، شوێنی شەڕ، شەڕگە
خەزا:           غەزا، جەنگی پیرۆز
دنێ‌:            دنیا
ئەز:             من

 















ڕێبــــازە ئــــەدەبییـــەكــان

ڕێبازی كلاسیزم:
	ڕێبازە ئەدەبییەكان بۆ یەكەم جار لە ئەوروپا پاش سەردەمی بوژانەوە لە دەوروبەری سەدەی حەڤدەمی زاییندا سەریانهەڵدا، لەناو ئەو ڕێبازە ئەدەبیانەشدا كلاسیزم كۆنترین ڕێبازە لە پەیدابوون‌و بڵاوبونەوەو دەسەڵات پەیداكردن  بەرهەمی ئەدەبیدا. بەر لەو سەردەمە، ئەدەب بە شێوازێكی ئازادانەو خۆكارانە ڕێڕەوی خۆی گرتبووە بەر، كە دیارە لێرەدا ئەدەب زۆر لەو ڕێبازانە كۆنترەو هەر لە زووەوە شاعیران بە شێوازێكی خۆكارانە شیعریان گوتووە، بێئەوەی هیچ ئاگاداریێكیان لەبارەی ڕێنمایی‌و بنچینەكانی ئەو ڕێبازە ئەدەبییانەوە هەبێت‌. ئەگەر هەر خاسیەت‌و تایبەتمەندییەكی گشتی هەبوبێت، كە شاعیران پەیڕەویان كردبێت، ئەوا ئەم پەیڕەوكردنە لە ئەنجامی هیچ پێكهاتن‌و تێكگەیشتنێك‌ نەبووە، بەڵكو شاعیرەكان بە سەلیقەی خۆیان ئەم تایبەتمەندییانەیان دەست نیشانكردووە.
	بزافی ڕاپەڕینی ئەوروپا لە مەیدانی ئەدەب‌و هونەردا بووبە هۆی لەدایكبوونی یەكەم ڕێبازی ئەدەبی‌و هونەری لە دیرۆكی مرۆڤایەتیدا كە ڕێبازی كلاسیزمەو بەشێوەیەكی تایبەت لە ماوەی سەدەی حەڤدەمی زاییندا لە وڵاتی فەڕەنسا گەشەیكرد، لە سەدەیەكدا، كە بە سەدەی زێڕین دادەنرێـت لە مێژووی فەڕەنسا، هەرچەندە زووتر سەرەتاكانی ئەم ڕێبازە لە ئیتاڵیا پەیدا ببوو، دواتریش بەرەو ئینگڵتەرا‌و ئەڵمانیاو وڵاتە ئەوروپاییەكانی تر پەلیهاویشت.

	وشەی كلاسیزم لە (كلاسیز- classis) ی لاتینییەوە هاتووە، كە لە بنچینەدا بە مانای یەكەیەكی (كەشتیگەل) دێت، هەر لەو واتایەوە، بۆ یەكەی، خوێندن یان پۆلی خوێندن خوازرایەوە.
 ناونانی جۆرە ئەدەبێك بەم ناوە، ئەوە دەگەیەنێت، كە ئەو جۆرە ئەدەبە نەمرەو بە درێژایی ڕۆژگار بە كەڵكی ئەوە دێت، كە بۆ پەروەردەكردن‌و فێركردنی لاوان لە پۆلەكانی خوێندندا بەكاربێت، هەر لەبەر ئەم هۆیەش بوو، كە هەردوو ئەدەبییاتی كۆنی (یۆنانی ‌و ڕۆمانی) بە ئەدەبی كلاسیزم دانراون، چونكە خوێندنی ئەم دوو ئەدەبە لە قوتابخانەو زانكۆكانی ئەوروپا جاران‌و ئێستاش باشترین هۆكاربووە بۆ پەروەردەكردن‌و ڕوناككردنەوەی بیرو هۆشی لاوان، هەتاكو ئەمڕۆش خوێندنی زمان‌و ئەدەبیاتی یۆنانی كۆن ‌و لاتینی لە زانكۆكاندا بە كلاسیزم دادەنرێت. 
	كلاسیزم لە ئەدەبدا لاساییكردنەوەیە، هەربۆیەش بوو، كە ئەو گەشەكردن‌و بەرەوپێشچوون‌و ڕابوونە ئەدەبییەی، كە لە ئەوروپا سەریهەڵدا، هەمووی لەسەر بنچینەی لاساییكردنەوەی ئەدەبییاتی یۆنانی‌و ڕۆمانییەوە دامەزراو، هەر ئەم هۆكارەش بوو وایكرد كە نووسەرو ئەدیبەكانی سەدەی حەڤدەم، شانبەشانی ڕەخنەگرانی ئەو سەدەیە زاراوەی كلاسیزم بۆ ڕێبازە ئەدەبییە تازەكەی خۆیان بخوازنەوە.   
	ڕێبازی كلاسیزم لای ئەوروپییەكان بە گشتی چەند خاسیەت‌و تایبەتمەندیێكی هەیەو پابەندە بە چەند ڕێنمایی ‌و بنچینەیێك، كەئەمانەن:


1- چەشە لە ئەدەبییاتی (یۆنانی ‌و لاتینی) وەردەگرێت ‌و تەنانەت مادە ئەدەبییەكەش، زادەی چەشەوەرگرتنە لەم دوو ئەدەبە . بەكارهێنانی زاراوەی كلاسیزم دەگەڕێتەوە، بۆ ئەوەی كە نووسەرانی سەدەی حەڤدە هەمیشە چاویان لەوە بوو، كە جۆرە ئەدەبێكی وا بهێننە كایەوە كە لە بابەت‌و بەهێزیدا شان لە شانی ئەدەبیاتی یۆنانی‌ولاتینی بدات.
2- ئەم جۆرە ئەدەبە زادەی ژیرییە، دیارە گرنگترین سیفەتی ژیریش میانڕۆیی‌و رونكاریە . ئەدەبایتی كلاسیزم چونكە زادەی ژیرییە، بۆیێ‌ هەمیشە هەوڵی گەیشتن بەڕاستییە گشتییەكان دەدات، هەر لەبەر ئەم هۆیەش بوو، كە بەشی زۆری بەرهەمی كلاسیزم لە ئەدەبدا، بەرهەمی شانۆگەریە، بەپێچەوانەی بەرهەمی ڕۆمانتیكی، كە بەشی زۆری بریتییە لەهۆنراوەی گۆرانی.
3- گرنگیدان بەداڕشتەو چاكسازی شێوازی نووسین، ئەدەبیاتی كلاسیزم رێزێكی زۆر لە بنەماو بنچینەكانی زمان دەگرێت، بەمەش ئەدەبی ڕۆمانتیكی دەناسرێتەوە، چونكە ڕۆمانتیكی لەم بوارەدا هەمیشە ئارەزووی نوێكردنەوەو تازەگەری هەیە، بۆ نمونە لەوانەیە لە ڕۆمانتیكیدا وشە بەمەبەستی ڕەسەنی خۆی بەكارنەهێنرێت، كلاسیزم هەمیشە چاو دەبڕێتە ڕەسەنایەتی‌و جوانی لە دەربڕینی زمانەوانییەوە، هەر لەبەر ئەم هۆیەشە، كە لە زمانی ئەوڕوپیەكاندا زۆرجار نووسەری بە توانا لە زماندا بە نووسەری كلاسیزم ناو دەبرێت، ئەگەر بەرهەمەكەش بەرئەم ڕێبازە نەكەوێت.

4- ئەدەبیاتی كلاسیزم دەكەوێتە بەر هەندێك بنەماو بنچینەی تایبەت، یەكێك لەو بنەما سەرەكییانە رونكاریە، هەرلەم بارەیەوە ڕەخنەگری فەڕەنسی(بوالۆ) باوەڕی وایە، كە هەرشتێك ئەگەر بەڕونی هەستی پێبكرێت، دەكرێت بە ڕونیش دەرببڕێت، بۆیە شاعیرانی كلاسیزم لەو باوەڕەدابوون، كە هەر ناڕونییەك ئەگەر لە ئەدەبدا هەبێت دەگەڕێتەوە بۆ ناڕونی لە (بیرو ژیری) نووسەرەكەی، كە دەسەڵاتی بەسەر بابەتەكە ناشكێت، بۆیە ئەدەبیاتی كلاسیزم رونكارەو ناكۆكە لەگەڵ نارونی.
5- كلاسیزم لە ئەدەبدا بەكرداری لاساییكردنەوەی سروشتەو بە گشتی كلاسیزمەكان بۆچونێكی مرۆڤانەیان هەیە.
ئەمە لە ئەدەبییاتی ئەوروپادا، دیارە لە ئەدەبییاتی كوردیش، ئەو بەرهەمە ئەدەبیانەی، كە دەكەونە بەر ئەو ڕێبازە كە بە ئەدەبێكی كلاسیزم دادەنرێن، لەبەر ئەوە نییە، كە چەشەیان لە ئەدەبییاتی (ڕۆمانی ‌و لاتینی) وەرگرتووە، دەكرێت ئێمەش بەپێی هەندێك لەو پێوەرانەی بۆ ئەدەبییاتی كلاسیزمی ئەوروپا دانراون، ئەدەبیاتی خۆمانی پێبپێوین ‌و لەژێر ڕۆشنایی بنەماكانی ئەدەبییاتی كلاسیزمی ئەوروپی، و بەرهەمە ئەدەبە كلاسیزمییەكانی پێدەست نیشانبكەین 
دیارە شاعیرانی كورد، كە شیعریان نووسیووە، ئازادانە كارەكەی خۆیانكردووە، ئاگایان لەوە نەبووە، كە ئەو بەرهەمەی دەینوسێت، ڕۆژێك دێت ڕەخنەگران و زانایانی ئەدەبیات بۆی ڕیزبەند دەكەن‌و دەیخەنە بەر یەكێك لە ڕێبازە ئەدەبیەكان بە پێی سیفەت‌و  تایبەتمەندییەكانی ئەو بەرهەمە، بۆیە‌ ئەمڕۆ ئێمەش دەتوانین بەشێكی لەو بنەمایانە بكەین بە بنچینە بۆ پۆلێنكردنی بەرهەمە ئەدەبییەكانمان.



بنەماكانی ئەدەبییاتی كلاسیزمی كوردی:   

1- بەشی هەرە زۆری بەرهەمی ئەدەبیاتی كلاسیزمی كوردی هۆنراوەیە، چونكە سیفەتی زاڵ بەسەر ئەو ئەدەبە كلاسیزمەدا شیعرو هۆزانە، كە ئەویش لە شێوەی شیعری ستونی دایەو بەیەك سەروا هاتۆتە خوارێ‌.
2- ئەدەبییاتی كلاسیزمی كوردی گرنگییەكی زۆر بە پتەوی واتا دەدات، ئەدەبێكە كە هەموو كەس ناتوانێت بەئاسانی لێیتێبگات، چونكە كلاسیزم خۆی ئەكادیمیەت ‌و قوتابخانەیە.
3- یەكیەتی بابەت لە شیعری كلاسیزمی كوردیدا زۆركەم پەیڕەوكراوە، چونكە لە هەر دوو بەیتێكدا، شاعیر بابەتێك باس دەكات.
4- پەیڕەوانی بابەتی كلاسیزم لاسایی بەرهەمی ئەدەبیاتی پێش خۆیان دەكەنەوە، بەڵام نەك لاساییكردنەوەیەكی كوێرانە، بەڵكو ڕەچاوكردن‌و شوێنهەڵگرتنی كۆمەڵێك دەستورو سەرەتاییە سەبارەت بە بابەت‌و وێنەو شێوەی داڕشتنی شیعر.
5- شیعری كلاسیزمی كوردی لەسەر كێشی (عەروزی) عەرەبی دانراوەو تەرازوەكەی ئەوعەروزانەن، كە زمانەوانی بەناوبانگی عەرەب(خەلیلی ئەحمەدی فەراهیدی) دایناوەو، شاعیرانی كلاسیزمی كوردیش هەوڵیانداوە هەموو دەریاكانی ئەم عەروزانە بەكاربهێنن.


6- كلاسیزم زیاتر گرنگی بە دیوی دەرەوەو بە ڕوخسارو دیمەن              دەدات لەوەی، كە بەناوەرۆك دەیدات، گرنگی بە وشەكاری دەدات بەر لەوانە، بەوێنە بەر لە مادە، شاعیرانی كلاسیزم گرنگی زۆریان بە وشەسازی‌و ڕەوانبێژیداوە، شیعرەكانی نالی بەنمونە، ئەم دیاردەیە جێگیردەكەن.
7- هۆنراوەی كلاسیزمی كوردی بە دەوری چەند مەبەستێكدا دێت‌و دەچێت‌و لێیان دورناكەوێتەوە وەك دڵداری‌، غەزەل، پێداهەڵدان و لاواندنەوەو.......هتد) .
8- لە ئەدەبییاتی كلاسیزمی كوردیدا، لەبەر بارودۆخی میللەتی كورد، زۆرجار هۆزانڤان‌و شاعیرانی كورد بابەتی نەتەوایەتیان خستۆتە ڕوو، ئەم دیاردەیەش كلاسیزمی كوردی لە ئەدەبییاتی كلاسیزمی جیهانی جیادەكاتەوە، نمونەش بۆ ئەمە هۆنراوەكانی ئەحمەدی خانی ‌و حاجی قادری كۆیی....هتد ئەوانی ترن. 











ئـــــەدەبی كلاســـــیزمی‌ كــوردی
یەكەم: شــــــــــێوەزاری لــوڕی
	ئاشكرایە كە لەدوای ساڵی حەڤدەی كۆچیدا ئایینی پیرۆزی ئیسلام لە كوردستان بڵاوبووەوە، لەوساوە كوردستان وەك هەموو شوێنەكانی دیكەی ژێر فەرمانڕەوایی ئیسلام، باڵادەستی زمانی عەرەبی بوو بە دیفاكتۆ، ئەدەبیاتی كوردی بەهۆی بارودۆخی نوێ‌‌و زمانی سەركەوتوو ڕووی لە كزی ‌و ئاوابوون بوو، چونكە كوردیش وەك هەموو گەلە موسوڵمانەكانی تر بۆ ماوەیەكی درێژ نووسین ‌و بەرهەمی ئەدەبی هەر بەزمانی عەرەبی بوو.
بەڵام لە سەردەمی سەلجوقییەكان بەدواوە گەلە موسڵمانە ناعەرەبەكان گەڕاونەتەوە بۆ زمانی زگماكی خۆیان ‌و بەرهەمی ئەدەبیاتیان پێنووسیوە، دیارە سەردەمی سەلجوقییەكان لە ڕووی مێژوویی‌و سیاسی لە باربووە و پشتیوانێكی گەورە بووەو بۆزیندوكردنەوە‌و بوژاندنەوەی ئەدەبیاتیان. كوردیش وەك ئەوانی تر گەڕاوەتەوە سەر زمانی خۆی ‌و وردە وردە هۆنەران دەستیانكردووە بە زیندوكردنەوە‌و بوژاندنەوەی ئەدەبییاتی كوردی، سەرەتایەكی تازە بۆ ئەدەبیاتی كوردی لە سەردەمی ئیسلام دەستیپێكرد، هۆنەران هۆنراوەیان بەزمانی كوردی هۆنیوەتەوە، بەڵام بەهۆی تەنگ‌و چەڵەمەی ڕۆژگارەوە زۆربەی بەرهەمەكان تێداچوون ‌و فەوتا‌ون.
كۆنترین هۆنراوەی كوردی لە دوای سەردەمی سەلجوقییەكان كەمابێتەوە نەفەوتابێت، هۆنراوەكانی بابە تایەری هەمەدانییە، كە بەزاراوەی لوڕی نووسیویەتی.
بـــابە تایــــەری هــــەمەدانــی

 	بابە تایەری هەمەدانی ناسراو بە بابە تایەری عوریانی، هۆنەرێكی بەرزو هەرە گەورەی كلاسیزمی كوردە، ئەم هۆنەرە مەزنە زۆرلایەنی ژیانی بەنادیارو شاردراوەیی ماوەتەوە، تەنها ئەوەندەی لێزانراوە، كە خەڵكی شاری هەمەدانەو سەر بە ناوچەی لوڕستانە0 چوار خشتەكییەكانی بە زاراوەی لوڕی نووسیوە، پیاوێكی سۆفی و خواناس بوو، لە خەڵك دووركەوتۆتەوە و گۆشەگیری لا پەسەند بووە، بەڵكو بگاتە خۆشەویستەكەی0 هەر لە هەمەدان كۆچیدوواییكردووە، گۆڕەكەی لەسەر گردێكە، كە كەوتۆتە باكوری ڕۆژاوای هەمەدان، ئێستا ئارامگەیەكی جوانیان بەسەرەوە دروستكردووە. 
گەلێك كەس لەبارەی ژیانی دواوە و هەر یەكێك بەپێی سەلیقە و بۆچوونی خۆی شتی نووسیوە0 بەڵام ژیانی بابە تایەر وەك ژیانی شاعیرە گەورەكانی تر بە دوورنەبووە لە دەستوەردانی مێژووناسانی ئەدەب و ئەوانەی سەرسام و پابەند بوون بەبیروو بەرهەمە ئەدەبییەكەی0 لە ئەنجامدا وا دەركەوتووە كە ساڵی لەدایك بوونی پێش نیوەی یەكەمی سەدەی چوارەمی كۆچی نەبووە، میرزا مەهدی خان گوتارێكی لەبارەی ژیانی بابە تایەرەوە لە گۆڤاری (كۆمەڵەی ئاسیایی) لە بەنگاڵدا لەساڵی(1904)ز بڵاوكردۆتەوە، مێژووی لەدایكبوونی بابە تایەری هەمەدانی بە پێی ئەم چوارینەی خۆیەوە دەرخستووە كە دەڵێت : 


          مۆئان بەحروم كە دەر زەرف ئامەدوستوم 
             مۆئان نوقتە كە دەر حەرف ئامەدوستوم 
                              بە هـــــــــەر ئەلفی ئەلف قەدی بەرئایــــــۆ
                              ئەلف قەدوم كە دەر ئەلف ئامەدوستــوم         
(بۆ لەبەركردنە)                          
       واتا من وەكو ئەو دەریایەم، كە لە پیاڵەیەكدا دەركەوتووم. من وەكو ئەو نوختەم كە لە سەری پیتێكدا پەیدا بووم لە دوایی هەر  هەزار ساڵدا ئەلف ئەندامێك دەردەكەوێت ، من ئەو ئەلف ئەندام و باڵا ڕاستەی وەك ئەلفەم، كە لە ئەلف یا هەزارەدا هاتومەتە جیهانەوە. ئینجا میرزا مەهدی خان لە دێری كۆتایدا بە پێی ژمارەی ئەبجەد لێكیداوەتەوە، كە سالی لەدایكبوونی بابە تایەر دەكاتە(326) كۆچی بەرامبەر بە(938)ز هەروەها ساڵی(401) كۆچی داناوە بە سالی مردنی، بەڵام هیچ بەڵگەی بۆ ئەمە نەهێناوەتەوە، كە بەرامبەر بە(1010)ز هەر چۆنێك بێت چەند ساڵێك زووتر، یا درەنگتر لە دایكبووبێت نرخی شاعیرێتی بابە تایەر زیادو كەم ناكات ، كە شاعیرێكی سۆفی و خواناسی گەورەی كوردە لە سەردەمی خۆیدا.

بەرهـــــــەمی:
	ئەو بەرهەمە ئەدەبییەی، كە لە بابە تایەرەوە بۆمان بەجێ‌ماوە و كۆمەڵە چوارینەكانێتی، كە زۆر بەهێزبوون و جێگەی خۆیان لە ناو دڵ و دەروونی خەڵكدا كردۆتەوەو لەبەریان كردوون، لە نەوەیەكەوە بۆ نەوەیەكی تر ماونەتەوە، یا بڵێین گوازراونەتەوە، تا گەیشتونەتە سەردەمی چاپكردن، ئینجا لە دیوانێكی بچووكدا چەند جار چاپكراونەتەوە ، بەلام زۆربەی چوارینەكانی، كە لە چاپدراون دەستكارێیكی زۆریان كراوەو وشەی فارسییان تێكەڵاوكردووە، هەروەها گەڵێك چوارینیان بە ئارەزووی خۆیان داوەتە پاڵ بابە تایەرەوە، هەتا گەیشتۆتە ئەو ڕادەی، كە بابە تایەر هەشتا چوارینی نووسیوە، گەرچی نزیكەی پێنجسەد چوارینە بە ناوی ئەوەوە بڵاوكراوەتەوە ، جگە لە كۆمەڵە چوارینەكانی دوو كتێبی تری بە ناوی (كلمات القصار) و (الفتوحات الربانی فی اشارات الهمدانی) بە زمانی عەرەبی داناوە ، كە لەوانەدا پلەو پایەی بەرزی ئەدەبی و سۆفی و خواناسی ئەومان بۆ دەردەكەوێت.

ڕوخســــاری شـــــــــیعرەكانی:
	بابە تایەر ئەو ڕێچكەیەی كە گرتوویەتی، ڕێچكەیەكی سادەی بێ‌ گرێ‌ بووە، ویستوویەتی دەوروبەری خۆی لە بیرو باوەڕی خۆی تێبگەیەنێت هۆنراوەكانی بە زمانێكی سادەو ساكار نوسیووە، هەمووكەس خوێندەوارو نەخوێندەوار لە هۆنراوەكانی تێگەیشتووە، بە زاراوەی لوڕی پەتی سادە مانایەكی بەرزی دەربڕیوە.
	بابە تایەر بەدوای وشەكاری‌و شێوازی بەتین‌و وشەی گران نەگەڕاوە، بەڵكو هۆنراوەكانی بە قالبی (چوارین) داڕشتووە، ئەو قالبە لەگەڵ ئەو شتەی، كە دەیویست یەكدەگرێتەوە، كە وشەكان سادەبن، كاریگەربن لە دەروونی خەڵكدا، بە ئاسانی لەبەر بكرێن.
	بابە تایەر شێوازێكی تایبەتی هەبووە و لاسایی كەسی نەكردۆتەوە، شێوازی لە چوارینەكانی وێنەی نەبووە، هۆنراوەی كەس كاری ‌ تێنەكردووە هەرچی گوتویەتی تایبەت بەخۆی بووە، لە داهێنانی خۆی بووە.
	كێشی عەروزی عەرەبی بەكارهێناوە بەڵام ئاسانترین كێشی هەڵبژاردووە كە لەگەڵ وشە سادەو ساكارەكان گونجاوەو بونەتە تەواوكەری یەكتری، كە كێشی (مەفاعیلون- مەفاعیلون- مەفاعیل)ە كە ئاوازێكی مۆسیقایی خۆشی هەیە.


ناوەرۆكی شــــــــیعرەكانی: 

	كاتێك بابەتەكانی بابە تایەر دەخوێنیتەوە،  بۆت دەردەكەوێت، كە بابە تایەر هۆنراوەی بۆ كەسێك نەگوتووە، ستایشی كەسی نەكردووە، تا بگاتە پلەو پایەیێك، یان هەندێك شتی دەستبكەوێت، بەڵكو بۆ ئارەزووی دڵی خۆی شیعری نووسیوە، بۆخۆشەویستی خوای گوتووە، هۆنەرێكە سۆفیگەربووە، تاكە شاعیری كوردە، كە ڕێچكەی سۆفیگەری گرتووەو لە سەردەمی پەیدابوونی سۆفیگەری ژیاوە، سۆفیگەری چەند قۆناغێكی هەیە، سۆفیگەری پێویستە سۆفی ئەو قۆناغانە ببڕێت تا بگاتە پلەی تەواوی، ئەوقۆناغانە بریتین لەو ڕێگایانەی، كە سۆفیەكان دەیگرنە بەرو دەست لە هەموو شتێك هەڵدەگرن، كە پەیوەندی بەژیانی سەر ڕووی زەمینەوە هەبێت، بە دڵ ‌و بە گیان ڕوودەكەنە مەبەستە سەرەكییەكەیان، بۆ ئەوەی بگەنە لای خۆشەویستەكەیان كە خوایە، ئەوكات دەگەنە پلەی تاوانەوە لەخودی خۆشەویستەكەیان ئەمەش هەندێك لە چوارینەكانیەتی.



1-  مۆئان ڕەندەم كە نامەم بی قــــــــــەلەنـــدەر
      نە خون دیروم، نە مۆن دیروم،نە لەنگـەر   
      چـــــــو ڕوز ئایەد بگەردەم گەردی گێتــــی 
      چـــــو شەو ئایەد بەخشتی وا نەهەم سـەر

2-    دلی دیروم زعیـشــــــــــــقت گێـج‌و ویـــــجە 
       موژە بەرهـــــــەم زەنوم خوونا بەریـــجــە 
       دلی عاشــــــــــــــق بەسـانی چووب تەڕبــی 
        سەری سووجە سەری خوونا بەریجــــە 

(تەنها چوارینی یەكەم لەبەردەكرێت)  



لێكدانەوەی وشەكان:
 مۆ :                          من
ئان :                          ئەو 
ڕەندەم :            	       پیاوی پەرپوو
نامەم بی :                    ناوم بێی
قەلەندەر :                     هەژار، ژار 
خــون :                        خوانە 
مــــۆن :                       كەسێك ، خزمێك 
لەنگەر :                       پشتیوان ، لایەنگر 
چـــو :                         كــە
ئایەد :                         هــات 
بگەردەم :                     بسوڕێمەوە ، بگەڕێم 
گێتـی :                        جیهان ، دونیا 
ئامادوستوم :                 پەیدابووم ، هاتومەتە دنیاوە 
زەرف   :                     پیاڵەیەك 
دیروم  :                      هەیـە 
گیج‌ویجە :                    گێژو وێژە 
مـــــــوژە  :                    برژانگ 
بەرهەم زەنوم :               بەیەكدا بنێم 
خـــوونا :                      خوێنـاو 
بریجە  :                      دەڕێژێ‌ 
بەسانی :                      وەكوو
چووب :                       توول، شوول 
سووچە :                      دەسووتێ‌ 


لێكدانەوەی مانای چوارینەكان

1- من ئەو ڕەندە بێ‌ پەروایەم، كە ناوم قەلەندەرە، نە خوانەیەكم هەیە نانی لەسەر بخۆم، نە شوێنێكم هەیە تێیدا بحەوێمەوە، نەكەسێكم هەیە پشتیوانم بێت ‌و لەنگەرم بگرێت، كە ڕۆژ هات بەدەوری گێتیدا دەگەڕێم، كە شەو هات خشتێك دەخەمە ژێر سەرمەوەو دەنووم.
2- دڵێكم هەیە كە لە ئەوینت گێژ و وێژە، برژانگ بەیەكدا بنێم خوێناو دەڕێژێت، دلی ئەویندارم وەك تولی تەڕ، سەرێكی دەسووتێت ‌و سەرێكی خوێناو هەڵدەڕێژێ‌.
ئـــــەدەبی كلاســـــیزمی‌ كــوردی
دووەم: شــــــــــێوەزاری گۆران

سەرهەڵدان:
	هەندێك لە شارەزایانی ئەدەبی كوردی لایان وایە، كە تێكستی شیعری شێوەزاری گۆران كۆنترین تێكستە لە ئەدەبی كوردیدا ، واتە سەرەتای مێژووی ئەدەبی كوردی بە شیعری شێوەزاری گۆران دەستیپێكردووە ئەگەر چوارینەكانی بابە تاهیری هەمەدانی (938-1010ز) بخەینە ئەو لاوە،  كە بەشێوەی لوڕی نووسراوتەوە، شیعری كوردی شێوەی گۆرانی شیعرێكی ڕەسەن و بەئەسڵ و بنیادە لە ڕووی ڕوخسارەوە، بەتایبەتی كێشەكەی خۆماڵی (برگەیی) وسەرواكەی مەسنەوییەو لە ڕووی ناوەڕۆكیشەوە سێ‌ بابەتە:
1- شیعری چیرۆكی یا چیرۆكی شیعری (مەلحەمە)چیرۆكی دڵداری و حیكایەتی ئەفسانەیی. 
2- شیعری گۆرانی (ویژدانی، كەسی، سروشت). 
3- شیعری ئایینی یا ئایینزایی
شێوەزاری گۆران لە پێش پەیدابوونی ئایینی پیرۆزی ئیسلام زۆر بەڵگەو ئامۆژگاری ئایینی پێنووسراوە هەروەها لە دەوری ئیسلامیشدا گەلێك هۆنراوەی ئایینی جیاجیای سەر بە چەند پەیڕەوی ئیسلامی پێنووسراوە، ئەم پەیوەندییە كەرەستەیەكی بەنرخ و گرنگ بۆ بۆ لێكدانەوەی مێژووی ئایین و مەزهەب وتەریقەت لە كوردستاندا پەیدا دەكات، وەك دیارە زۆربەی نەتەوە موسڵمانە ناعەرەبەكان پاش ئەوەی موسڵمان دەبن بۆ ئەدەبییات نووسین دەستیان لە زمانی نەتەوەیی خۆیان هەڵگرت و ماوەیەك زمانی عەرەبی، زمانی خوێندن و نووسین وئەدیب و خوێندەوارانی ئەم نەتەوانە بوو. 
لە سەردەمی سەلجوقییەكان بە دواوە لای هەندێك لەو نەتەوانە زمانی خۆیان هاتە كایەوە، لەلای كورد بە شێوەزاری گۆرانی كۆنترین بەرهەمی پاش سەلجوقییەكان، كە تا ئێستا مابێتەوە و لە ونبوون ڕزگاری بووبێت.

مــــــەلای پـــــــەرێشـــــــــــــان:

	ئەو شاعیرە وەك دەردەكەوێت ناوی محەمەدە و خەڵكی (دەینەوەر)ی ناوچەی كرماشانە، وەك لە هۆنراوەكانی دەردەكەوێت، هەندێك لە هۆنراوەكانی لە ساڵی (801) ی كۆچیدا نووسیوە كە دەكاتە دەوروبەری ساڵی (1398) ی زایینی.
ئەمەش ئە‌وه ‌دەگەیەنێت، كە شاعیر لە كۆتایی سەدەی چواردەهەم وسەرەتای سەدەی پازدەهەمی زاینیا ژیاوە.
ئەو هۆنراوانەی مەلای پەرێشان، تا ئێستا لەبەر دەستدان هۆنراوەی ئایینی و بەڵكو (ئایینزایین)، بریتین لەستایشی پێغەمبەر (د0خ) هەر وەك ئەو كۆمەڵە شیعرەی كە لەم ساڵانەی دوواییدا لە كرماشان چاپكراوە، زۆر بەسۆز چیرۆكی شەهیدبوونی حەسەن و حوسەین دەگێڕنەوە.



مەلای پەرێشان لەسەرەتای یەكێك لەپاڕانەوەكانی دەڵێت:

      خودا مــــــــــن بەندەی ناچیزو زەلیــــــل
      گونام كەســــــــــــــیرەن، تاعەتم قەلیـــــل
      چەنیم عەدالەت مــــــــــەكەرئەی كەریــم
      ببەخشەم وە لوتف بە فەزلی عەمیــــــم
      حەكیمی عەلیم كەس ســــڕنەزان كەس
      عـــــەلیی عەزیم، زاتـی وێتەن بـــــــــەس
      لاڵای وەئیلحاح مـــــــــن بكەر قەبــــووڵ 
      یاحەق و عیســـــــمەت فاتیمەی بەتوول
                                             (دوو دێر بۆ لەبەركردنە)



                            
لێكدانەوەی وشەكان:    

بەندە :              كۆیلە ،عەبد
ناچیز :              ناچیزە ،خراب
گونام كەسیرەن:   گوناحم زۆرن
وێتەن :             خۆتان
لالا    :             پاڕانەوە

	ئەمە سەرەتایەكی كورتبوو دەربارەی ئەدەبییاتی شێوەزاری گۆرانی و پەیدابوون و سەرهەڵدانی ، دواتر زۆر شاعیری گەورەی وەك (مەولەوی) و (مەلای بێسارانی ) و (ئەحمەد بەگی كۆماسی) و (شێخ سیراجەدین) و (مەولانا خالیدی نەقشبەندی) شیعری ئایینی بەرزو سەر بە تەریقەی نەقشبەندییان  بەم زاراوە نووسیوەتەوە، لە ناو شیعرەكانی شاعیرانی زاراوەی گۆرانی هەندێك تیشكی ڕێبازی ڕۆمانسی دەبینرێت، كە لە پۆڵەكانی تردا دەیخوێنین و باسی دەكەین، هەروەها شیعری سەر بە رێبازی (ئەهلی حەق) بەم زاراوەیە نوسراوەتەو ، یا شاعیرێكی گەورەی وەك (خانای قوبادی) داستانی (شیرین و خوسرەو) ی پێنووسیوەتەوە، كە شاكارێكی مەزن و ناوازەی ئەدەبی كوردییە.
	یەكێكی تر لەو شاعیرانەی، كە بە شێوەی (گۆران) هۆنراوەیان هەیەو بە پێشەنگ دادەنرێن و هۆنراوكانیشی بەر قوتابخانەی كلاسیزم دەكەون لە ئەدەبی كوردیدا (بێسارانی) یە.

ڕوخســـــــار و ناوەرۆكی هۆنراوەكانی:

	ئەگەر سەرنجێك لە هۆنراوەكانی بێسارانی بدەین بۆمان دەردەكەوێت، كە لە ڕووی ڕوخسارەوە، هۆنراوەكانی دەكەونە بەر قوتابخانە و ڕێبازی كلاسیزم ، هۆنراوەكانی بە كێشی عەروزی عەرەبی داناوە، بەشی زۆری هۆنراوەكانی  بە سەروای دێری (مەسنەوی) یا جوت سەروا داناوە، واتە هەردوو نیوە دێر لە هۆنراوەكەدا یەك سەروا  یان هەیە، جگە لەمە بێسارانی پەنای بردووەتە بەر بەكارهێنانی وشە و پەیڤ بیانی لە هۆنراوەكانیدا، بەتایبەتی وشەی (عەرەبی و فارسی) دیارە ئەمەش بەهۆی ئەو تێكەڵاوییەی، كە لەگەڵ ئەو دوو زمانەدا هەیبووە، هاتووەتە ئەنجام، بەو پێیەی، كە خۆی مەلا بووە و خوێندنەكەشی هەر لەم لایەنەوە بووە0 سەرەڕای ئەمانەش لە هۆنراوەكانیدا هەموو جۆرە هونەرەكانی و شەكاری و ڕەوانبێژی بەكارهێناوە. 
	لە ڕووی ناوەڕۆكیشەوە هۆنراوەكانی بێسارانی بەزۆری بەدەوری سێ‌ مەبەستدا دەسوڕێنەوە كە دەتوانین بەم جۆرە دەستنیشانیان بكەین. 

1- ئـــــــــەڤینی و دڵــــــــــــداری:

   	بەشی هەرەزۆری هۆنراوەكانی بێسارانی بە دەوری ئەم مەبەستەدا دێن و دەچن، دیارە، زۆربەی شاعیرانی كلاسیزم گرنگییەكی زۆریان بەم جۆرە هۆنراوانە داوەو یەكێك بووە لەو شا مەبەستانەی، كە لە هۆنراوەكانیاندا پەیڕەویانكردووە0 سۆزی ئەڤینی وخۆشەویستی لای بێسارانی پاڵنەرێكی زۆر بەهێز بووە و یەكێك بووە لەو هۆكارانەی، كە وەرچەرخانێكیان لە ژیانی بێسارانیدا كردووە و بەلای شیعرو هۆنراوەیاندا بردووە0 نمونەی ئەم جۆرە هۆنراوەش، ئەو پارچە هۆنراوەیە، كە لەم شوێنەدا هێناومانەتەوە.  
	ئەو گەڵایە بە دەست ئازاری خۆیەوە تاقەتی لێبڕابوو، سەرەڕای ئەمەش دڕكێكی پێداچوو بوو، كە چنگی تێئاڵاندبوو، جولەی لەبەر بڕیبوو . جگە لەم مەبەستانە بێسارانی مامۆستای وەسفكردن بووە، بەتایبەتی وەسفی سروشت، بە دیمەنە جوان‌و چیا بڵندەكانی، ئەم دیاردەیەش لە هۆنراوە ئەڤینی ‌و دڵداریەكانیدا ڕەنگ دەداتەوە، كە ئەمەی خوارەوە نمونەیەكە لەوان:

 چراغ وەنەوشـــــــــــە چنور چەنی گـــوڵ 
                                      عەزم رای ویســاڵ تۆشان هانــە دڵ

 چنوور جە سەر كۆ وەنەوشە جـە چەم 
                                      گوڵ جەگوڵسـتان وەهەم بیەن جــەم 

 واتشـــــــــــان بە مــــن بـــــــــەندەی فڵانی 
                                      چون حاڵ زانەنی بەحاڵ مـــــــــەزانی
 
 بـــــــــونە رای ئەڵلا بكــــــــــــــــــەرە كارێ‌ 
                                      بیــاومێ‌ بە وەسـڵ ئەودلبــەر جـارێ‌ 

 چراغ، یە هەرسێم بەستن بە دەســــــــتە 
                                      چ دەستە، دەستــــەی زگاران بەستـە 
                                                                                   
                                               (دوو دێر لەبەر دەكرێت)






لێكدانەوەی پەیڤان:

1-  چراغ :       مەبەستی خۆشەویستەكەیەتی، چرا 
وەنەوشە :         گوڵێكی جوانە لەناو چەم‌و باخاندا داشین دەبێت 
چنوور :            گوڵێكی چیاییە 
عەزم :             ئیرادە ، قەسد ، نیەت 
ڕای ویسال:       ڕێی پێكگەیشتن 
تۆشان :           هەتو 
هانە دڵ :         وا لەدڵ 
خۆشەویستەكەم ، وەنەوشە‌و چنورو لەگەڵ گوڵ ، قەسدی ڕێی گەیشتن بە تۆیان لە دڵە، واتە نیازیانە بێنە دیدەنت.

2- جە سەركۆ:     لەسەر كێو ، لە چیا 
جە چەم:             لە چەم‌و باخان 
وەهەم :             پێكەوە 
بیەن جەم:          كۆبونەوە
چنور لە شاخان‌، وەنەوشەش لە باخان ‌وگوڵیش لە گوڵستان  پێكەوە كۆبوونەتەوە.

3-  واتشان بە من:        گۆتنە من ، بە من گۆت.
  چون حال زانەنی:       چونكە تۆ حاڵزانی، یان حاڵ دەزانی 
 بە حاڵ مەزانی:           بە حاڵی ئێمە دەزانی 
بە منیان گوت ئەی بەندەی فلانی، چونكە تۆ حاڵزانی، بۆیێ‌ بە حاڵی ئێمە دەزانی، واتە ئاگات لە حاڵ ‌و باری ئێمە هەیە.
4- بونە ڕای ئەڵڵا:       لەڕێی خوادا 
   بكەرە كارێ‌:           كارێكی وابكە 
  بیاومێ‌:                  بگەین ، بگەهین 
  بۆ خاتری خوا كارێكی وابكە ،بگەین بەخۆشەویستەكەمان تەنانەت            بۆجارێكیش بێت.

5- یەهەرسێم: واتە هەرسێكیانم (وەنەوشەكەو چنوورەكەو گوڵەكەم) خۆشەویستەكەم ، واهەرسێكیام بە دەستە بەستن‌و كردنم بە دەسك  بەڵام چۆن دەسكێك ، دەستەیەك كە زویر‌و خەفەتبارن.
زگاران:           زویر‌و خەفەتبار.



2- خواناسی سۆفیگەری:

	ئەم مەبەستەش بە ئاشكرا لە هۆنراوەكانیدا ڕەنگدەداتەوەو لە مەوە هاتووە، كە بێسارانی مەلایێكی خواناس و ڕاستیناس بوو، وەك لەم نمونەیەدا دەردەكەوێت.

 ئێمەیچ پەروانەی شەم شناسانیم    پەڕو باڵ سوفتەی دینی خاسانیـم 
 میللەتی پاك دین، پێغەمبەرانیــــــم    نەك جەتایفەی كـــەم نەزەرانیـــــم
 بنمانــە جەبـین نــــــــوری پاكتـــەن    ئەرتۆ پاكـەنی جـەكێ‌ باكتـــــــــــەن                                                                                                           

                                             (دوو دێر لەبەردەكرێت)

لێكدانەوەی پەیڤان:

ئێمەیچ :                 ئێمەش، ئەم ژی
پەروانە :                 پەپولە، پەلاتینك
شەم :                     مۆم. شەمع
شناسانیم :              دەناسن، ناسدكەن 
سوفتە :                 سوتاو، كون كون، سوهتی
دینی خاسان :          ئایینی پیاوچاكان، ئایینی خۆش مرۆڤان
ئێمەش ئەو پەلاتینك ‌و پەروانەین كە مۆم دەناسن ‌و بە دەوریدا دەسوڕێنەوە، چونكە شەیدای ئەو ڕۆناكییەن، پەڕو باڵ سوتاوی ئایینی پیاوچاكانین.
2- جە تایفەی : لە تایفەی
ئێمە پەیڕەوانی ئایینی چاكی ئەو پێغەمبەرانەین، كە پێشەوای ڕاستی ئادەمیزادن، نەك ئەو كەسانەی، كە لێوردبوونەوەیان نییە و كەس نەزەرن.
3- بنمانە :  پیشان بدە، نیشا بدە 
جەبین : نێوچاوان، ئەنی هەنیە
ئەر : چونكە
پاكەنی : خاوێن، پاقژی ، پاكژی 
جەكێ‌ باكەت : باكت لە كێیە، باكت بە كێیە، منەتت بە كێیە.
دەرخە ناوچەوانی خۆت، ئەو ناوچەوانە نورانیە پاكەت، چونكە كە تۆ پاكی‌و خاوێنی ئیتر باكت یان منەتت بەكێیە؟
3- كۆمەڵایەتی: 
	ئەمەشیان یەكێكەلەومەبەستانەی كە لە هۆنراوەكانی بێسارانی بەرچاو دەكەوێت ، بۆ نمونە دەڵێ‌:

    ئارۆ وێنەی وێم دیم خـــــەزانێ‌ زار
                                بەندبێ‌ بەزامەت جەور و جەفای خار 
    ئەو جە دەردێ‌ وێش بێ‌ مەدارا بێ‌
                                خــــــار چەنگێ‌ زامەت لێش ‌و یارا بێ‌
                                                  (هەموو لەبەردەكرێت) 

لێكدانەوەی پەیڤان:
ئارۆ :              ئەمڕۆ ، ئەڤڕۆ
وێنەی وێم :       وێنەی خۆم ، وەكو خۆم 
دیم :               بینیم ، دیتم ، من دیت
خەزانێ‌ زار :      گەڵای زەردی پاییز 
زامەت :            بەزەحمەت 
خار :              دڕك ، ستری ، ئەستری
ئەمڕۆ گەڵایێكی زەردی وەكو خۆم دیت ، كە ئەویش وەكو من گرفتاری جەورو جەفای هەڤاڵەكەی خۆی ببوو. 
وێش :             خۆی
جەدەردێ‌ وێش:  لە دەردی خۆم 
بێمەدارا :          بێتاقەت
چەنگێ‌ :           چنگ ، مشك ، لەپ ، مست 
لێشی‌و یارابێ‌:     تێی ئاڵابوو
وەرزی دووەم: 
ئـــەدەبی كلاســــیزمی كــــوردی
سێیەم: شـێوەزاری كرمانجی ســـــەروو
	لەمەو بەر ئەوەمان زانیوە، كە هەر ناوچەیەك لە كوردستاندا، ئەگەر لەباری ژیان‌و مێژووی و كۆمەڵایەتی‌و ئابوری‌و سیاسی پێشكەوتنی بەخۆیەوە بینیبێت، ئەوا ئەدەبی كوردی لەوێ‌ سەریهەڵداوەو بە دیالێكتی ئەو ناوچەیە ئەدەبییاتەكە نووسراوە.
	لە ئەدەبی كلاسیزمی كوردی بە دیالێكتی كرمانجی سەروو ئەوەی، كە مابێتەوە نەفەوتابێت، مێژووەكەی بۆ سەردەمی میرنشینی بۆتان دەگەڕێتەوە. شاری جزیرە، كە پایتەختی میرنشینی بۆتان بوو جەرگەی پەیدابوون و پەرەسەندنی ئەدەبییاتی كوردی بە زاراوەی كرمانجی سەروو بووەو بەشە دیالێكتی ئەو ناوچەیەش بووە بە بناغەی ئەو زمانە ئەدەبییەی كرمانجی سەروو، كە لەو كاتەوە كوردی پێدەنووسرێت‌و زۆر شاعیر هەبوون، كە خەڵكی ئەو ناوچەیە نەبوون‌و سەر بەو بەشە دیالێكتە نەبوون، یا تەنانەت سەر بە كرمانجی سەرووش نەبوون، بەڵام دەسەڵات‌و تەشەنە سەندنی ئەدەبی كوردی بە زاراوەی بۆتانی وای لێكردبوون، كە بە دیالێكتی بۆتان هۆنراوە بنووسن.
	شارەزایانی مێژووی ئەدەبی كوردی وایان بۆ دەركەوتووە، كە ئەدەبی كلاسیزمی كوردی بە دیالێكتی كرمانجی سەروو لە نیوەی دووەمی سەدەی شانزەهەم ‌و سەرەتای سەدەی حەڤدەهەم سەریهەڵداوە، ئەو شاعیرانەی كە بەم دیالێكتە هۆنراوەیان نووسیوە و زۆر دیارن (فەقێی تەیران، مەلای جزیری، عەلیی حەریری، ئەحمەدی خانی، مەلای‌ باتێ، شاپرتەوی هەكاری، مەلا مەنسوری گرگاشی، شێخ محەمەدی مەغریبی)
ئینجا لێرەدا تەنها باسی مەلای جزیری‌و ئەحمەدی خانی دەكەین بۆ خوێندنی ئەدەبی كلاسیزمی كوردی بە دیالێكتی كرمانجی سەروو.
مـــــەلای جــــزیری

 	مەلای جزیری بە مەلا ئەحمەد یا شێخ ئەحمەد بەناوبانگە لەبەر ئەوەی لە شاری جزیرەی پایتەختی بۆتان ژیاوە، بە جزیری ناوی دەركردووە، ئەم شاعیرە مەزنە لەساڵی (975) كۆچی بەرامبەر ساڵی (1567-1568)ز هاتۆتە دونیاوە، مەلای جزیری، وەك هەموو مەلا گەورەكانی كوردستان ڕۆژانی فەقێیەتی و خوێندنی لە گەلێك ناوچەی كوردستاندا بردۆتەسەر، پاشان لە چەند شوێنێك مەلایەتی كردووە و دوایی لە مزگەوتی سور جێگیر بووە، كە لە ڕۆژانی دەسەڵاتی میرانی بۆتاندا شوێنی خوێندن و پێگەیشتن بووەو سەدان فەقێی تێدا بووە كەمیر خۆی مەسرەفی كردوون.
مەلای جزیری لەساڵی (1050) كۆچی، كە بەرامبەر (1640)ز كۆچی دوواییكردووە، لەمزگەوتی سور نێژراوە. 
	مەلای جزیری نازناوی هۆنراوەی (مەلا، یان مەلێ‌) بووە، هەندێك جار (نیشان)یشی بۆخۆی كردووە بە ناو، چونكە دڵی خۆی بەنیشانی تیری خۆشەویستی و ئازار داناوە، یا هەر نیشان خاڵی گۆنایە لەبەرئەوەی زۆر باسی خەت و خاڵی كردووە، خۆی ناوناوە (نیشانی).
مەلای جزیری بە دامەزرێنەری ئەدەبی كلاسیزمی كوردی بەزاراوەی كرمانجی سەروو دادەنرێت، چونكە لە سەردەمی خۆیدا بەرهەمێكی ئەدەبی پتەووتازەی هێنایە كایەوە، كە لەمەو پێش بەوجۆرە نەبوو، واتە تازەگەر بووە، ئەمەش ڕەنگدانەوەی گەشەسەندنی شاری جزیرەو ئاواتی پەلهاویشتنی میرانی بۆتان بووە، دەتوانرێت ڕاستی ئەم لێكدانەوەیە بە دێرێكی مەلای جزیری خۆی بسەلمێنرێت، كە لە وێدا ئاواتی ئەویش لەوە دایە، كە هۆنراوەكانی لە سنوری جزیرە بچنە دەرەوە شاعیر دەڵێت :
   گوڵی بـــــــــاخی ئیرەمی بۆتانم 
                                 شەب چراغی شەبی كوردستانم 
(بۆ لەبەركردنە)
واتە : گوڵی باغی ئیرەمی بۆتانم و شەو چرای شەوی كوردستانم 

بەرهەمـــــــــەكانی:
	مەلای جزیری دیوانێكی گەورەی هۆنراوەی كوردی هەیە، ئەم دیوانە چەند جار و لە چەند شوێندا وەك ( بەرلین، ئەستەمبوول، هەولێر،  قامیشلۆ، بەغداو تاران) چاپكراوە، دیوانەكە هەمووی لە چاپەكەی قامیشلۆدا بە عەرەبی لێكدراوەتەوە.
	ڕۆژهەلاتناس و كوردناسی بەناوبانگ ڤلادیمیر مینۆرسكی دەلێت:- (ئەگەر ڕۆژ هەلاتناسی ئەوروپا كەسێكی چنگ نەكەوێت دیوانی مەلای جزیری بگۆڕێتە سەر زمانەكانی ئەوروپی، ئەوا بەڕاستی لە نرخی ئەدەبی كوردی و بەرزی زمانی كوردی ناگات ) بەڵێ‌ مەلای جزیری بە ڕابەری ئەدەبی كوردی دەژمێردرێت. چونكە لە سەردەمی خۆی دا شتێكی هێنایە ناوەوە، كە تەواو تازە بوو. 
	تا سەردەمی ئەو هەموو خوێندەواری كورد خەریكی خوێندنەوەو چێژ لە ئەدەبی ڕۆژهەلات وەرگرتن بوون، بەلام ئەو هات و سەر لە نوێ‌ بە بۆن و ئاوازی مۆسیقای هۆنراوەی ڕۆژهەلات هۆنراوەی كوردی نووسیی، زۆرجار ئەدەبناسان باسی پەیوەندی نێوان مەلای جزیری و حافزی شیرازی دەكەن و دەڵێن : حافز زۆر كاری كردۆتە سەر مەلای جزیری.
 یا مەلای جزیری زۆر شتی لە حافز وەرگرتووە0 بەڵام ئەو كارتێكردنە هەر چەندێك بێت ، بەشی تازەگەری و ڕابەری بۆ مەلا دەمێنێتەوە ، چونكە ئەوەی حافز فارسی بووە، بەڵام ئەوەی ئەم كوردی بوو، مەلا پێش هەموو كەس بە كوردی پەیڕەوی ئەدەبی خۆرهەلاتی ئیسلامی كردوو هونەری ئەم جۆرە هۆنراوانەی بە كوردی داڕشت ئەمە بۆ ئێستا كۆنە بەڵام بۆ ئەوكاتە زۆر تازە بوو.


ڕوخســـــــاری هــــــۆنراوەكانی:

 	 ئەمڕۆ بە هۆنراوەی مەلای جزیری دەڵیین كلاسیزمی كۆن0 هۆنراوەی مەلای جزیری تەنها لە بابەتی كلاسیزمی كوردی نییە، بەڵكو بابەتی كلاسیزمی ڕۆژهەڵاتە0 
1- زمانێكی كوردی تێكەڵ بە وشەی فارسی و عەرەبی و تەنانەت توركیشی بەكارهێناوە.
2- بەكارهێنانی ئەو (كێش)انەی هۆنراوەی عەرەبی كە لە فارسیدا هەبوون
3- پاراستنی پەیڕەوی هۆنراوەی كلاسیزمی لە سەروادا، واتە یەكێتی سەرواو دواپیت ڕەویە.
4- پاراستنی بابەتی غەزەل و قەسیدە لە هۆنراودا، دەتوانین هۆنراوەی مەلای جزیری بە چەشنێك لەو وشەكارییە دابنێین كە لەهەموو هۆنراوەی كلاسیزمیدا هەبووە، بەڵام دەتوانین ئەوەش بڵێین كە مەلای جزیری زۆر بەهرەوەرانە توانیویەتی سۆزی دڵی خۆی بە 
جۆرێك بكات بە وشەو بە هۆنراوە، كە هیچ زۆر لەخۆكردنی پێوە دیار نەبێت كەسۆزی دڵەكە، وشەكارییەكە دابپۆشێت و هۆنراوەی جوان وپڕ لە سۆزمان پێببەخشێت.
 
ناوەرۆكی هۆنـــــراوەكانی:

    	 دەتوانین بڵێین دیوانی مەلای جزیری دیوانی دڵدارییە، بەڵام كام دڵداری؟ ئەدەبناسان زۆر بە درێژی لەوە دەدوێن، كە دڵداری مەلای جزیری وەك هۆنراوەی (حافز و جامی و ابن الفارز) دڵداری ئاسمانی، یا دڵداری سۆفیانە و خواییە.
	بەڵێ‌ لە هۆنراوەی كوردیدا ئەم چەشنە هۆنراوەی دڵدارییە دیارە0 زۆر جار، كە شاعیر لە دڵداری سەر زەمیندا سەرناكەوێت، ڕێگە دەباتە بەر هیوایەكی دوور، بە نائومێدی و نەبوونێكی بێكۆتایی، بەو ئاواتەی لەو دونیا لەگەڵ دڵداردا بە یەكتر بگەنەوە، بەم جۆرە دڵدارییەكەش لەوەوه،‌ كە حەز لە جوانی لەش و لارو چاو و ئەبرۆ، بەرەو حەز لێكردنێكی تر دەبرێت ، بەرەو زاڵبوونی گیان بەسەر لەشدا . بەم جۆرە مەلای جزیری دەستی ناگاتە دڵدارەكەی كە ناوی  (سەلمایە) كە خوشكی میری بۆتان بوو لەبەرئەو جیاوازیە كۆمەڵایەتیەی كە لە نێوان ئەو و خوشكی میردا هەیە، ئەوا خۆشەویستییەكەی دەباتە مەیدانی گیانپەرستی و خوا پەرستی و ڕێبازی سۆفیگەری.

	خاسیەتێك لە هۆنراوەی مەلای جزیریدا هەیە ، كە دوای خۆی لای هەندێك شاعیری سۆفی تر دیارە ، ئەویش ئەوەیە، كە دەست دەدەیتە خوێندنەوەی هۆنراوەكانی وات بە بیردا دێت، كە پەیكەرێكی
 جوانی لە بەردەمی شاعیردا بێت، شاعیر بە وشە سەرلە نوێ‌ نیگاری ئەو نەخشەیە بكێشێتەوەو هەستی  خۆشەویستی خۆی بۆ ئەو دەرببڕێت، بەلام وردەوردە ئەو پەیكەرە دەبێت بە جوانی خوایی و شاعیر لە میحرابی ئەودا بە سەرسامی دەوەستێت 0 				ئەمەیە ناوەرۆكی هۆنراوەی مەلای جزیری ، هەر لەبەر ئەمەشە، كە دڵسۆزی و ڕاستگۆییەكی تەواو لە هۆنراوەكانیدا بەدی دەكەین هۆنراوە لای مەلای جزیری بۆ مەبەستێكە، كە خۆی بۆ تواندۆتەوە ، هەر لەبەر ئەوەیە، كە هۆنراوەكانی لە دەوری یەكباسدا دەسوڕێنەوە، ئەگەر هەندێك وردەباسی تر لە هۆنراوەكانی بەدیبكرێت ئەوا هەر لە پەراوێزی ئەم باسەدان.
	بەدەم ئەو دڵدارییە ڕاستەقینەوە مەلای جزیری هەندێك باسی تریشی كردووە بە كەرستەی هۆنراوەكانی ، وەك ستایشی هەندێك لە میرەكانی  جزیرە ، یان بە ئاماژەی شاعیرانە باسی هێرشی مەغۆل و تاتار، یا هەندێك وەسفی گشتیی سروشتی جوانی كوردستانی كردوه،‌ نمونەیەك لە هۆنراوەی مەلای جزیری: 

     ئـــیڕۆ ژ ڕەمـــزا دێــــــم دوڕێ‌
     میننەت كو من مەسـروورە دل
     دلـــبەر ب فــنجانا ســـــــــــــوڕێ‌
     مەی دامــەو مەخــــــــموورە دل
    ڕەمـــــــــزەك نـهێن ئاڤـێهتـــــــــــــە دل 
     میــــــــــــــــــهری ژ بـاتــێن مێـهتە دل 
     شـــــــــــــەهـزادەیـێ‌ سوڕ ڕێهتــە دل
     شــــــــــــــــەهكاســەیــا فەرفوورە دل 
     هۆســـــــــــــتایێ‌ عیشقێ‌ دل هەڤووت 
     ســــــــــەرتا قەدەم هێنگێ‌ د سـووت 
     ڕەمـــــــــزا (ئەنەلحەق) هەر دگووت 
     باوەڕ بــكەن مەنســــــــــــــــوورە دل 
     دل لـێ‌ بدەت نــــــــــــــــوورا مەیـــــێ‌ 
     وەختی ســـــــــواش‌و هەی هــــــەیـێ‌ 
     فەهـــــــــــــم ئەربكەت وەحیــــا نەیـێ‌ 
     ژێ‌ دەت خـــــەبەر مەئـــــموورە دل 
    نوورا ژ قــــــودرەت لــێ‌ دوونــــوون 
     ژێـــڕا دنــــــــــــــــــالن ئەرغە نـــــوون 
     وەر ئایەتا عیشـــــــــــــقێ‌ بـــــــخوون 
     خوەش نوسخەیەك مەستوورە دل 
    تەفسیری ســـــــــــــــــــــیرا ئایەتـــــــــێ‌ 
    عـــــــــــــــــــارف دڤێتن گـــوه دەتـــــــێ‌ 
    ڕازا ڕەمــــــــــــــــــووزێن قودرەتـــــــێ‌ 
    گەر دەین بكەت مەعـــــــــــزوورە دل 
                                 ( كۆپلەی یەكەم بۆ لە بەركردن) 
لێكدانەوە: 
1- (ئیرۆ) :    ئەمڕۆ، ئەڤرۆ.
دێم :           ڕوو دم ‌وچاو 
دوڕێ‌ :         وەك دوڕ 
(سوڕ)یا(سڕ):  نهێنی دل، دل ڕاكێشان، جەزبی دل 
مەی :          بادە، شەراب 
دامە :          دای بەئێمە 
مەخموور:      سەرخۆش 
واتە منەت مەمنونتم خودا كە من ئەمڕۆ دڵی بەهۆی ئەو خۆشەویستەوە خۆش كرد، كە ڕووی وەك دوڕوایە، ئەوەی دڵی بردین‌و جامی مەی دڵ ڕاكێشانی خۆیی داینێ‌‌و دڵ بەوە سەرخۆشە.

2- نهێن:      نهێنی، شاراوە ، ڤەشارت 
ئاڤێهتە:        ئاوێتە، هاوێشتە 
میهر:          خۆشەویستی یاتیشكی ڕۆژ 
مێهتە:         لە(مێهتن)ەوە هاتووە بەمانای مژین، واتە مژیی  
ڕێهتە:         لە(ڕێهتن)ەوە هاتووە بەمانای ڕشتن، یاڕژاندن، واتە ڕژاندی 
شەهكاسا :    واتە كاسەی شاهانە.
فەرفور :وشەی فەغفور لەكوردیدا كراوە بەفەرفور، فەغفور پاشای چین بوو، فەغفوری یافەرفوری ئەو كاسەیە كەدەدرێتە پاڵ ئەو.
واتـە: خۆشەویستەكەم ئیشارەتێكی نهێنی هاوێشتە دڵەوەو خۆشەویستی بە باتینی یا بەشاراوەیی دڵی منی مژی، شازادە جەزبی خۆیی ڕشتە دڵەوە دڵ وەك فەغفوری وایە.
3- (هۆستا):       وەستا، مامۆستا 
   هەڤووت:           سوتاو 
 هێنكێ‌:             كاتێك 
 دسووت:            دەسوتا.
واتـە: وەستای دڵ سووتاوی عەشق كاتێك، كە لەسەر تا بەپێی بە ئاگری عەشق دەسووتا، ئەو ڕەمزی(ئەنەلحەق)ی دەگوت، باوەڕبكە كە دلی من مەنسورە. لێرەدا مەنسور بەمانای سەركەوتوو دێت‌و هەموودێڕەكەش ئیشارەتە بۆسەر گوزەشتەی مەنسوری هەلاج (858-922)ز كە تامرد، هەرهاواری دەكرد (ئەنەلحەق) واتە: شاعیر دەڵێت منیش لەعەشقی خوادا وەك مەنسور تامردن ‌و سوتاندن هەر هاواری (ئەنەلحەق) مە. ئەمەش لەسۆفیگەری پلەی فەنابونی پێ‌ دەلێن.

4- لێ‌:		 لەو 
سواش: 	شەڕ ،جەنگ 
هەیهەی: 	هاوارو دەنگە دەنگ 
ئەر : 		ئەگەر 
وەحیانەیێ‌ :	 وەحیی نای 
ژێ‌ : 		لەو 
دەت خەبەر : 	خەبەر دەت ، قسەبكات
 واتـە: ئەگەرنورو ڕوناكیی مەی لەكاتی جەنگ‌و هەرای عاشقاندا بدات لەدڵ‌و ڕوناكی بكاتەوەو ئەگەر دڵ لە وەحی نای گەیشت‌و زانی كە دەنگی نای دەنگی عەشقی خواییەو بەو تێگەیشتنە كەوتە قسە كردن‌و ڕلستی گوتن‌و نهێنی دەربڕین. ئەوە پلەیەكە دڵ گەیشتۆتێ‌‌و فەرمانی پێكراوە كە نهێنی نەشارێتەوەو ڕاستی بڵێت.

5- نورا ژ قودرەت : ڕوناكییەك لەقودرەتەوە، لەخواوە، مەبەست ناوچەوانە.
لێ‌:		كورتكراوەی لە ئەوێ‌، واتە لەو.
دوونون: 	دوو چاو، دوو ئەبرۆ
ژێڕا:		 بۆ ئەو
ئەرغەنون : 	ئالەتێكی مۆسیقایە، كە لێرەدا جێگەی دڵی عاشقان دەگرێتەوە.
وەر : 		 وەرە
نوسخە :	 كتێب
مەستور : 	نووسراو ، مسگور
واتە: دڵی عاشقان، كە وەك ئەرغەنون وایە هەمیشە هەر هاوار دەكات‌و لە خۆشەویستی ئەو ناوچەوانە ڕوناكی بەخشە دەناڵێنێت كە دوو ئەبرۆوچاوی پێوەیە كە لە دوو پیتی هەڵگەڕاوەی (نون) دەچێت ئەمەش هەر وەك قورئان دەستكردی خوایە، دەوەرە ئایەتی عەشق لەو دەم ‌و چاوەدا بخوێنەوە، كە نوسخەیەكی نووسراوەی چاك‌و خۆشی كتێبی خوایە.

6- دڤێتن : 		دەوێتن 
گوه دەتێ‌ :		 گوێی بداتێ‌
ڕاز : 			نهێنی دڵ
ڕمووزێن قودرەتی:	 ڕەمزەكانی قودرەت ، ئیشارەتی خوایی 
گەر : 			ئەگەر
دەین بكەت : 		شێتكردن
واتە : عارف كە نهێنی خوایی دەنوێنێت، دەیەوێت گوێ‌ بدەیتە لێكدانەوەی نهێنی ئەو ئایەتی جوانییەی باسكرا، یا خۆی گوێی دەداتێ‌‌و ئەگەر نهێنی ڕەمزو ئیشارەتی قودرەت واتە خوا دەربخات بیانوو و عوزری، هەیە یا دەتوانین بڵێین (دین بكات) واتە شێت بكات. بە مانا ئەگەر ئەو نهێنی جوانی‌و عەشقە پیاو شێت بكات هەقەو بیانوو بۆ ئەو شێت بوونە هەیە.
ئــــەحمـــەدی خــــــانی
(1650 - 1706)زایینی
	ئەحمەدی خانی بەناوبانگترین شاعیری نەتەوایەتی كۆنی كوردە، لوتكەی شیعری كرمانجی سەروو و دوا شاعیری گەورەیەتی، ناوبانگی ئەحمەدی خانی لەگەڵ مەم و زیندا سنوری دوری وڵاتی بڕیوە و بە جیهاندا بڵاو بۆتەوە.

ژیــــــانی خـــــــانی:
خانی بۆ خۆی مێژووی لە دایكبوونی خۆی بۆ تۆمار كردووین، كە دەڵێت :
                    لەو ڕاكو دەمــــــا ژغەیب فەك بــــوو 
                    تەئریخ هەزار و شەست و یەك بوو 
(بۆ لەبەركردنە)
 	واتە لە كاتێكدا كە من لە نەبوون پەیدا بووم،  ساڵی هەزارو شەست و یەك بوو، واتە لە سالی (1061) ی كۆچی هاتۆتە دونیاوە، كە دەكاتە (1650) ز بەڵام لە كوێ‌؟ هەندێك هەر لەبەر ئەوەی لە بایەزید كۆچی دواییكردووە لەوێ‌ نێژراوە دەیكەن بە خەڵكی بایەزید. بەڵام ئەگەر بە وردی مەم و زین بخوێنینەوە لەوە تێدەگەین، كە خانی زۆر بە توندی بەستراوە بە جزیرەوە، هەرچەندە ڕوودانی چیرۆكی مەم و زین لە ناوچەی جزیرەدا هۆیەكی گەورەی ئەمەیە ، بەلام ئەوەش دیارە، كە خانی لە جزیرەدا زۆر ژیاوە ، هەر وەك لە مەم و زینەوە بۆمان دەردەكەوێت، كە خانی زانایەكی گەورە بوو و شارەزای فەلسەفەو گەلێك زانستی تر بوو0
 هەر ئەمە ڕاستی ئەوەمان بۆ دەردەخات، كە لە زۆر كتێبدا كە دەربارەی ژیانی خانی نووسراوە،  لە زۆر شوێن خوێندوویەتی و بووە بە مەلایەكی گەورە و لە جەزیرەو بایەزید وانەی گوتۆتەوەو گەلێك مەلاو زانای تری پێگەیاندووە خانی لە ساڵی (1706) ز كۆچی دواییكردووە.

بەرهەمەكانی:
	لەو بەرهەمانەی خانی، كە ئێستا ماون و لەبەر دەستدان دەتوانین چوارجۆر دەست نیشانبكەین:
1- غەزەل و قەسیدە
2- عەقیدا ئیمان
3- نەوبارا بچوكان
4- مەم و زین
1- غەزەل و قەســـــیدە:
 	خانی هەر بەمەم وزین ناوبانگی دەركردووە، بەڵام لەم دواییەدا هەندێك هۆنراوەی دۆزرایەوە، كە ئەوانیش بەشێكی تر لە هونەرمەندی خانی پیشاندەدەن و لە ڕووی بیرو فەلسەفەی خانییەوە تەواوكەری مەم وزینن. بۆنمونە لە هۆنراوەیەك دا دەڵێت:
      مـیری مەجلیس نەكەت موتریب گۆیــا چ بكــەت
      غونچەی خەندان نەبتن بولبولی شەیدا چ بكەت
      بنكا حوسـنی بتــان لازمە سـاحێب نـــــــەزەرەك
      كەســــی بینا كو نەبت دولبەری زێبا چ بكـــــەت  
   تالیبــی عیلـــــــم و كەمال نەبتـن قابیلــی فــەیز
    حیكمەت و تەربیــەتا عالیـمی دانــــــا چ بكــەت  
    تەبعی خانی سەدەفا گەوهەرە عیرفانە وەلــێ‌
    مەتن خــوانەك نەبتن ساحێبی مەعنا چ بكەت 
                                      (دوودێری بۆ لەبەر كردنە) 

2- عـــــــــەقیـــدا ئیمــــــــــــان:
	كتێبێكی بچوكی عەقایدی ئیسلامە، یا چەند وانەیەكی زانستی (كەلام)ە ، خانی بە هۆنراوە پێشكەشی فەقێی كوردی كردووە. لێرەدا خانی وەك مامۆستایەك خۆی دەنوێنێت‌و نەچۆتە كۆڕی گفتوگۆ و لێكدانەوەی مەزهەبەكانی ئیسلامەوە، لێرەدا خانی وەك (مەم‌و زین)ی نەكردووە، بەڵكو كتێبێكی خوێندنی پێشكەش بە فەقێیەكانی كردووە.

3- نۆبـــــــــــــارا بچـــــــــــــوكان:
	لێرەشدا خانیی هاتووە بە هۆنراوەی كوردی فەرهەنگێكی (عەرەبی- كوردی) پێشكەش بە منداڵانی كورد كردووە، بۆ ئەوەی فێری عەرەبی ببن. خانی لێرەشدا وەك كوڕی گەل خۆی دەنوێنێت، ئەم نۆبەرەیەی پێشكەش بە میرو خاوەن دەسەڵات ناكات . بەڵكو بۆ منداڵانی كوردی نووسیوە وەك خۆی دەڵێت :
                      
   نـە ژبــۆ ســــــــاحیـب ڕەواجــان
                                       بەلـكی ژبــۆ بچووكێد كرمانجان 
                                                                   (بۆ لەبەركردنە)
4- مــــــــــــەم ‌و زیـــــــــن: 
	دەمێك بوو ئەنجامی پڕ لە ئازارو مەرگی ناكامانەی مەم‌وزین بوو بوو بە چیرۆك‌و پشتاوپشت دەگوترایەوە. دەمێك بوو ئەو ئەنجام‌و ئەو سۆزو فیداكارییە، سرودی دڵداران بوو. بەڵام خانی هات سەر لەنوێ‌ زیندوویان بكاتەوەو نەمریان پێببەخشێت‌و بەناو ئەوانەوە كۆمەلێك بیر‌و ڕاو فەلسەفەی خۆشی دەرببڕێت وەك دەلێت:
                    شــــــەرحا غەمێ‌ دل بكەم فەسانە 
                    زیــــــــن‌و مـــــــــەمێ‌ بكـــەم بەهانـە
                                                    (بۆلەبەركردنە)
	واتە: (بە بیانووی مەم و زین شەرحی غەمی دڵی خۆم بكەم) خانی پشت بەو داستانی (مەم‌و زین) یا (مەمی ئالان)ەی لە ناو خەڵكی بۆتاندا بەستووە و، هاتووە شتێكی تازەی لە بەرگێكی تازە نووسیوە وەك دەلێت : 

سافی شمڕاند ڤەخوارد دووردی 
مانەندی دەری لیســــانـی كوردی 
ئینـانــــــــــــــــە نیزام ‌و ئیـنـتیزامــی 
كێشـــــــایە جەفا ژبۆ وی عامــــی 
                                                     (بۆلەبەركردنە)
	واتە: ( بەسەر شەرابی پوختەدا ڕابوردم‌و (دوردم) خواردمەوە، كە تڵپەی شەرابە، وەك ئەوەی كە بەسەر زمانی(دەریدا ڕابوردم كە فارسی كۆنەو زمانی كوردیم هێناو خستمە سەر نیزام‌و ڕێك ‌و پێكییەك ‌و جەفام لە ڕێگەی ئەو خەڵكە سادەیە كێشا).
	بەڵام وەنەبێت مەم ‌و زینی خانی وەك (مەم زین)ەكەی فۆلكلۆری ناو خەڵك تەنها چیرۆكی دڵداریی مەم‌و زین بێت، بەڵكو خانی شاعیرانە چەند شتێكی لێكداوەتەوەو شتێكی تازەی داڕشتووە.

            هــــەندێك ژ فەســــانەیێد بوهتان
                              هەندەك د بەهانە هەن د بوهتان
                                                                      (بۆ لەبەركردنە) 

	واتە: هەندێك لەو شتانەی لەناو بۆتاندا باوە، كە ئەمەش ئەم چیرۆكەیە كە خەڵك دەماودەم دەیگێڕنەوە، هەندێك (بەهانە) واتە بیرو ڕای خانییە‌و بەناوی (مەم‌وزین)ەوە دەری بڕیوە لەمەودوا باسی دەكەین، هەندێك (بوهتان) یان بوختان یان بڵێن (درۆیە) مەبەس ئەو ڕووداوو كەسانەیە، كە خانی بۆ پێویستی چیرۆك دروستیكردوون، یا ئەو وتو وێژەیە، كە بەدەم كەسانی چیرۆكەكەوە دەیگێڕێتەوە. خانی كۆمەڵێ‌ بیروڕای خۆی بە بیانووی مەم ‌و زینەوە دەربڕیوە كە ئەمانەن:

1- هەرلەسەرەتاوە، بەناوی ستایشی خواو پێغەمبەرەوە چۆتە ناو گفتوگۆی فەلسەفەوە، گەلێك لە بیروڕای فەلسەفەی یۆنانی‌و فەلسەفەی ئیسلام دەردەبڕێت‌و شەن و كەویان دەكات‌و خۆشی وەك فەیلەسوفێك و سۆفیەكی گەورە دەنوێنێت.
2- خانی یەكەم كوردە، كە بیری كوردایەتی لە قاڵبێكی دیاریكراودا دەربڕیوەو هانی كوردی داوە، كە یەكبگرن‌و بەرامبەر بە هێرشی داگیركەرانی ئەو سەردەمە بوەستن.

3- خانی لە مەم‌ و زیندا گەلێك بیری كۆمەڵایەتیشی دەربڕیوەو لەهەموو ئەمانەدا لەگەڵ هێڵی بەرەو پێشچوونی مێژوودا بووە.
4- خانی دڵدارییە بەسۆزەكەی مەم ‌و زینی بەڕێبازێكی سۆفیگەری بردووەو (مەم ‌و زین)ی كردووە بەدوو خوا پەرستیەكەی وا كە گەیشتیتە پلەی فەنابوون.
بەم جۆرە توانیویەتی ئەو مەم ‌وزینەی بكات بە گەورەترین بەرهەمی ئەدەبی كوردی سەردەمی خۆی‌و تا ئێستا لە ڕێڕەوی ئەدەبی كوردی‌و ئەدەبی ڕۆژهەڵاتدا جێگەیەكی بەرزی بۆتەرخان كراوە.

ڕوخســـــــــــــاری مــــــــەم‌ و زیــــــــــن:

1- (مەم ‌و زین)ی بە بەشە دیالێكتی بۆتانی كرمانجیی سەروو نووسیوە بەڵام هەوڵیداوە كە وشەی زۆر لە بەشە دیالێكت‌و دیالێكتەكانی تری تێدا ببێت.
2- خانی لەسەر پەیڕەوی زمانی ئەدەبیی ئەو سەردەم ڕۆیششووە كە گەلێك وشەی فارسی‌و عەرەبی‌و توركی تێكەڵكردووە.
3- لەڕووی كێشی هۆنراوەوە خانی كێشی عەروزی عەرەبی بەكارهێناوە.
4- خانی لە یەكیەتی سەروا لایداوە‌و هاتۆتە سەر جووت سەروا، كە پێش ئەو لە داستانە فارسییەكاندا بەكارهاتووە. ئەمەش لەكوردیدا شتێكی تازەبووە. یا ڕێكتر ئەوەیە بڵێین لەكرمانجی سەروودا تازەبووە.
	دەنگی خانی تا ئێستاش هەربەرزو دلێرە. دەنگی سۆزی خۆشەویستییە، باوەڕی نیشتمانپەروەرییە، وردی فەلسەفەو لە جیهان گەیشتنە، دەنگی كاروانی سەركەوتوو و بەرەو پێشچووی پێشكەوتنی مرۆڤە، خانی چ لە پتەوی و بەرزی بەرهەمی خۆیدا، چ لە بیری نیشتمان پەروەریدا ئاوێنەی ڕۆژانی گەشەسەندن‌و هەڵمەتبردنی میرنشینی بۆتانە، ئەگەر تەماشای سەرچاوەكانی مێژووی كورد بكەین، دەبینین لەو سەردەمەی ئەودا خاكی بۆتان ‌وا پەرەی سەندبوو، كە خەریك بوو بەرهەمی پیشەشازی پەرەی دەسەندو هێزی دەگرتە دەست. هەر لەبەر ئەمەشە، كە بیری ڕزگاربوونی نەتەوەیی بەو جۆرە لە شیعری خانیدا دیارە. بەڵام  داگیركەری عوسمانی هات‌و وڵاتی خاپوركرد.
 	گەشەسەندن‌و پیشەسازی ‌و پیشكەوتنی شیعرو هونەریش لە جێی خۆی وەستاو بەڵكو گەڕایەوە دواوە، بە جۆرێك كە لەناوبچێت‌و ڕوو لە كزی ‌و نەمان‌ بكات لەو بناغەیەی مەلای جزیری‌و خانی دایان مەزراند لە دوو سەدەی دواییدا هیچی نەهاتە سەر. بەڵام چونكە بناغەكە پتەوبوو، لەبەر ئەوە بۆ سەرەتایەكی ترو سەرهەڵدانەوەیەكی تر دەستی دەدا، كە ئەویش لە سەدەی بیستەم‌و قۆناغی ئەو ئەدەبە بوو.





نمونەیەك لە مەم‌ و زین : 
    گەردێ‌ هـــــــــەبویا مەژی خودانـــەك
    عـــــالی كەرەمــــەك لەتیـفە دانــــــەك

    عیلم‌و هــــونەر‌و كەمال‌و ئیزعــــــــــان
    شـــــیعرو غـــــەزەل‌و كتێـب ‌و دیــوان

    ئەڤ جنسـە ببا ل بال وی مەعموول
    ئەڤ نەقدە ببا ل نك وی مـــــەقبوول

    من دێ‌ عەلەما كەلامــێ‌ مــــــەوزوون
    عـــــــــــــالی بـكـرا ل بانێ‌ گـــــەردوون

    بینــا ڤـــە ڕوحا مـــــــــــــــەلێ‌ جـزیـری
     پێ‌ حـەی بكـرا عەلی حـــــــــــەریــری

    كەیفەك وەبدا فـــــــــــــــەقیهێ‌ تەیــران
    حەتـــــا ب ئەبەد بمایـە حـــــــــــــەیـران     
                                         
    چ بكەم كو قەوی كەســــــــادە بـــازاڕ
    نــینـە ژ قـــوماشــــــــــــــــیڕا خــــڕیــدار

                                     (دوو دێر بۆ لەبەركردنە)
ئـــەدەبی كلاســــیزمی كـــــوردی 
چوارەم: شــــــێوەزاری كرمانجـــــی خـــــــواروو

	دوا دیالێكتی زمانی كوردی كە  بوو بە بناغەی زمانی ئەدەبی ئەو سەردەمەو، وەك دیالێكتەكانی بە هۆی بارودۆخی سیاسی ‌و كۆمەڵایەتی و ئابوری و جوگرافییەوە ئەدەبی بەرەو كزی یا نەمان نەڕۆیشتووە، دیالێكتی كرمانجی خوارووە، كە سەرەتا شێوەزاری (ساێمانی)ی ئەو دیالێكتە بوو بە بناغەی قوتابخانەی ئەدبی تازەی كوردی و لە سەردەمی فەرمانڕەوایی بابانەكانەوە وەك زمانی ئەدەبی سەری هەڵهێنا و هێشتا لە گەشەسەندن ‌و فراوانبوون ‌و پەرەسەندندایە‌و وای لێهاتووە، كە ببێت بە زمانی ئەدەبی سەردەم ‌و زمانی خوێندنی قوتابخانە‌و كاروباری ڕەسمی لە كوردستانی عێراقدا‌.
	 هەروەها لە ڕووی نەخشەی دیالیكتەكانی زمانەوە هەموو سنوری كرمانجی خواروو، واتە (سلێمانی، سنە، سۆران و موكریان)‌و هەموو سنوری دیالێكتی گۆران واتە (هەورامی، زەنگەنە، باجەلان، ڕۆژبەیانی...هتد) بەشێكی زۆر لە لوڕ بگرێتەوە هەروەها لای هەندێك نوسەری كرمانجی سەروو، لە هەندێك بەشی ئەو ناوچەیەشدا ببێت بە بناغەی زمانێكی ئەدەبی تازەو یەكگرتوو بۆ هەموو كورد كە لەسەر بناغەی تێكەڵییەكی ڕاستەقینە و زانستی پەیدابێت ‌و شەقڵی خۆدروستبوونی ژیان ‌و دروستكردنی پێوە دیاربیت ‌و شتێكی دەستكردو دروستكراو نەبێت. جا لێرەدا چەند پرسیارێك دێتە پێشەوە ئایا ئەو قوتابخانە تازەیە چۆن دروست بووەو لە كوێ‌ دروستبووە؟ 
ئەو گوڕو هێزەی چۆن پەیداكردوەو دەبێت لە مێژوی ئەدەبیدا چ ناوێك لەو قوتابخانەیە بنێین؟ 
 بۆ وەڵامــــــــی ئەم پرســــــیارانـــــــە دەڵێین:

	ڕاستی مێژوو ئەوەمان پێدەڵێت، كە پێویستیكی بابەتی‌و مێژوویی وایكرد كە لە ئەنجامی پەرەسەندنی مێژوویی و كۆمەڵایەتیی و ئابوریی باباندا، پێویست بە شارێكی گەورەو پێشكەوتوو هەبێت، كە ببێت بە پایتەختی ئەم میرنشینە، دەبوو پەرە بسێنێت‌و پەل بۆ میرنشینەكانی تری كوردستان بهاوێژێت، ئەو ئاواتەی، بهێنێتە دی، كە بۆ میرانی بۆتان‌و سۆران نەهاتەدی، كە ئاواتیان یەكخستنی كوردستان بوو. باری جوگرافی و كۆمەڵایەتی شاری ( قەڵاچۆڵان)، كە پایتەختی پێشووی میرنشینی بابان بوو، بۆ ئەوە شیاو نەبوو پایەتەخت بێت.	
	لەبەر ئەوە هەر ئەو شوێنەی ئێستای شاری سلێمانی كە، لە هەموو ڕووێیكەوە لێیدەهات ئەو پایتەختەی تێدا دروستبكرێت دانانی بناغەی شاری سلێمانی لەساڵی(1784)زدا ئەنجامێكی سەربۆری چەند سەدەی كوردیشە لە شار دروستكردن، داو دنیا دیدەیی پادشای بابان خۆشی لە نەخشەكێشان‌و بیناكردنی شاردا جێگەی خۆیگرت. لە شاری سلێمانیدا هەر لە سەرەتای دروستكردنیدا گەلێك شت پێكهات وەك :
1- شارەكەیان لەسەر بناغەی زانین‌و شارستانییەت دروستكرد.
2- هەندێك دیمەنی شارە پێشكەوتووەكانی ئەو سەردەمەی تێدا دیاربوو.
3- هەر لە سەرەتای دامەزراندنییەوە پڕۆژەی ئاوو زێرابی تایبەتی بۆ هەموو شار دروستكرا.
4- چەند چەشنە پیشەسازی تێدا دامەزرا، كە وێنەیان لە سەرەتای ڕاپەڕینی پیشەسازی و پەیدابوونی پەیوەندی پیشەسازی ئەوروپادا پەیدابووبوون سابوون دروستكردن ‌و چنین ‌و ڕستن ‌و جۆڵایی ‌و قوتابخانە و دەباخانە و چەقماخسازی ‌و كارگەچییەتی و گەلێك پیشەسازی تر.
5- شارەكە بوو بە مەڵبەندێكی گەورەی بازرگانی و پەیوەندی بازرگانی لە پاڵ پایتەختە گەورە نزیكەكاندا، وردە وردە گەیشتە هەندێك شاری ئەوروپیش . بێگومان ئەو پێشكەوتنە ئابورییەو ئەو هەوڵە سیاسییە، پێشكەوتنی زانیاری و ئەدەبیشی لێدەبێتەوە چەشنە وریای و هۆشیارییەك لەناو دانیشتواندا دروستدەكات، بۆیە هەر لە سەرەتاوە چەند مزگەوت دروستكران‌و مزگەوتی گەورە بوو بە مەڵبەندی خوێندن‌و سەرپەرشتی میری بابان‌.
	هەروەها لە پارەی میرنشینی ڕێ‌ و شوێن بۆ گوزەرانی سەدان فەقێ‌ دانراوە، كە لە هەموو كونجێكی كوردستانەوە دەهاتن‌، مەلای باشیش لە زۆر شوێنەوە هێنرانە سلێمانی و زانای ئەو تۆ لەو سەردەمەدا لەم شارەدا دەرسیان گوتۆتەوە، كە ناوبانگیان بە هەموو وڵاتی ئیسلامدا بڵاو بۆتەوە. هەروەك جموجۆڵ‌و كێشەی نێوان دوو تەریقەی قادری و نەقشبەندی لەم شارەدا لە سەردەمی باباندا بە دیمەنێكی تری بزوتنەوەی هزری ڕوناكی و ڕاپەڕین ‌و چالاكی جوڵاندنەوەی ژیانی ئەو سەردەمە دادەنرێت.
	بێگومان لەم زەوییە بەپیتەدا، بزوتنەوەیەكی ئەدەبی تازەش بەرپا دەبێت‌و پەیڕەوێكی ئەدەبی تازە، یا چەند پەیڕەوێك دێتەكایەوە، گزنگ ‌و مەشخەڵی پەیڕەوێكی ئەدەبی نوێ‌ لە سلێمانیەوە سەری دەرهێنا. 
	قوتابخانەی شیعری بابان، كە هەندێك لەشارەزایانی ئەدەبی كوردی بەقوتابخانەی (نالی)ی دادەنێن ‌و، هەندێكیش، ناوی (نالی ‌و سالم، كوردی) پێكەوە دێنن ‌و بە (سێكوچكەی بابان) ی ناودەبەن، ئەگەر لە ڕووی ناوەرۆكەوە گەلێك دیمەنی ئەو قوتابخانەیە لە ئەدەبی ئەمڕۆماندا نەمابێت، ئەوا لەڕووی ڕوخسار و زمانەوە ئەدەبی ئەمڕۆمان، هەربەرەو پێشچوونی مێژوویی ڕووخساری ئەدەبی ئەو قوتابخانەیە.
	هونەرمەندی ‌و مامۆستایی (نالی)، توانایەكی وای بەخشی بە بەرهەمی خۆی ‌و دوو هەڤاڵەكەی، كە زوو بڵاوببێتەوە‌و بچێتە دڵەوەو كاربكاتە سەر شاعیرانی تری ناوچەی كوردستان ئەو دەنگەی لە سلێمانییەوە بەرزبووەوە، دەنگیدایەوەو دەنگدانەوەكەشی لە یەكەم پلەدا لەناوچەی سۆران (هەولێر)ەوە بوو.
	هەر لەو سەردەمەدا شیعری حاجی قادری كۆیی (1817-1897) ‌و ئەختەر (1839- 1887) ‌و كەیفی لە خاكی سۆرانەوەو مەجدی (1849-1925) لە ئەردەلانەوەو كۆمەلێك شاعیری تری ناوچەی سنەو موكریان هەر بەو چەشنەیان نووسیووە، كە نالی ‌و هەڤاڵەكانی پێیان نووسیوە.
ئەو بناغەیەی (نالی) داینا، لەدوای لەناوچوونی میرنشینی بابان نەڕوخا، بەڵكو هەر بەرەو پێشچوو.




ســــــــــەرەتا و دەســــــــــتپێكردن: 

	زۆرجار، كەباسی شیعری نالی ‌و قوتابخانەی نالی دەكرێت، پرسیارێك دێتە پێشەوە. ئەویش ئەوەیە، كە چۆن دەگونجێت زمانێك یان دیالێكتێكی زمانێك لەوە پێش شیعری پێنەگوترابێت، بەڵام سەرەتاكەی لە ڕووی ناوەرۆك ‌و ڕوخسارەوە بەم چەشنە پتەوە بێتە كایەوە؟ ئەم پرسیارە زۆر لەجێی خۆیدایە و بەتەواوی لەگەڵ ژ‌یربێژی و زانستدا دەگونجێت.
	بێگومان ئێمە نالی بەڕابەرو دامەزرێنەری قوتابخانەی شیعری بابان دادەنێین، ئەگەر بەرهەمی نالی، لە ڕووی ناوەرۆك‌و ئە‌و باسانەوە كە شیعری دەربارە نووسیوە، تەواو تازە نەبن ‌و لە ناوەرۆكی شیعری كلاسیزمی دیالێكتەكانی تری كوردی ‌و شیعری كلاسیزمی ڕۆژهەڵات بچن، ئەوا لە ڕووی زمانەوە تازەن. دیارە ئەم تازەییە ئەوە ناگەێنێت كە پێش نالی هیچ جۆرە شیعرێك بەو دیالێكتە، واتە بە (بەشی سلێمانی كرمانجی خواروو) نەگوترابێت. بەڵكو ئەمەی نالی بە چەشنێك خۆی گرتووە و جێی خۆیكردۆتەوە، كە لە پتەویدا ببێتە بناغەیەكی ئەوتۆ كە لێلادانی نەبێت ‌و شاعیرانی تر پەیڕەوی بكەن ‌و نەچنەوە سەر شێوەكانی تر، یا نەچنەوە سەر ئەو زمانانەی تری ڕۆژهەڵات كە هەندێك شاعیری كورد شیعریان پێنووسیوە (بەتایبەتی فارسی).
	زانست‌و مەنتیق لەگەڵ ئەوەدایە كە پێش نالی سەرەتایەكی ئەوتۆ هەبێت وردە وردە ئەو بناغە پتەوە بەهێزەی لێپەیدابووبێت و بلیمەتی نالی ‌و دوو هاوەڵەكەی وایكردبێت، كە ئەو سەرەتا ساكارانە بكەن بەو بناغە بەتینە قوڵە نە لەرزیوە.
	بەداخەوە باری مێژوویی كورد وایكردووە، كە بەرهەمی گەلێك شاعیری ناودار و بێناومان ونببێت یا بسووتێت. 
	لەبەر ئەوە زۆر بەڵگەو نمونەمان بۆ نەماوەتەوە ناویان بنێین سەرەتای ساكاری قوتابخانەی نالی، بەڵام لەگەڵ ئەوەشدا هەندێك نمونە هەن، كە ببن بە بەڵگەی بوونی ئەو سەرەتایە، دیارترینیان ئەمانەن:
1- ئەگەر بە وردی لەو بەرهەمانەی ئەدەبییاتی فۆلكلۆر بكۆڵینەوە، كە تا ئێستا تۆماركراون، یا بەدوای بەرهەمی تۆمار نەكراوی فۆلكلۆردا بگەڕێین، ئەوا گەلێك بەرهەمی وامان دەستدەكەوێت، كە بەپێی ڕووداوی مێژوویی ‌و هەندێك دیمەنی ترییەوە، بڕیاری ئەوەیان بەسەردا بدەین، كە بەرهەمی پێش (نالی) ن و هەر بە دیالێكتەكەی ئەویش نووسراوە.
2- هەر چەندە تا ئێستا بەتەواوی ساڵی لە دایكبوون‌و مردنی(عەلی بەردەشانی) مان بۆ ساغ نەبۆتەوە، بەڵام هەموو بەڵگەكان لەگەڵ ئەوەدان كە عەلی بەردەشانی پێش نالی كەوتووە و ڕەنگە ماوەیەك ژیانیان پێكەوە بووبێت. لەبەر ئەوە دەتوانین بەرهەمی عەلی بەردەشانی كە شیعری میللییە بەسەرەتایەكی سادەی بەرهەمی نالی دابنێین، تەنانەت ئەگەر لە شیعری عەلی بەردەشانی بكۆڵینەوە دەتوانین هەندێك لێكچوون‌و پەیوەندی لە نێوان بەیتەكانی ئەوو بەرهەمی نالی و گەلێك پەیوەندی لەنێوان ئەوو سالمدا بدۆزینەوە. بەتایبەتی لەڕووی باس ‌و ناوەرۆكەوە هەر چەندە لە ڕوخساردا جیاوازیان هەیە.
3- (مەولودنامەی) شیخ حسێنی قازی (1791-1870) بە یەكەم بەرهەمی پەخشانی كوردی دادەنرێت. بەداخەوە تا ئێستا ساڵی نووسینی ئەومەولود نامەیە نازانین، بەڵام ئەوە دەزانین كە شێخ حوسێنی قازی بەتەمەن لە نالی  گەورەترە و لە ڕووی بەرهەمی ئەدەبییەوە هاوچەرخی ئەوە. ئەگەر مەولودنامەكەی بەسەرەتا دانەنرێت بۆ شیعری نالی ئەوا بەدیاردەیەكی ئەدەبی وا دادەنرێت كە لەو بارودۆخە مێژووییەدا پەیدابووە كە شیعری نالی تێدا پەیدابووە.
نــــــــــــــالی
(1800-1873)ز

ژیـــــــــان و بەرهــــــــــەم:
	نالی ناوی مەلا خدرە كوڕی ئەحمەدی شاوەیسی ئاڵی بەگی میكایەڵیە میكایەڵ یەكێكە لە تیرەكانی خێڵی جاف، لە گوندی (خاك و خۆڵ) لە دەشتی شارەزوردا لە دایكبووە، بۆ خوێندن چۆتە قەرەداغ و پاشان  خوێندنی فەقێیەتی لە سلێمانی لە (خانەقای مەولانا) تەواو كردووەو ئیجازەی مەلایەتی وەرگرتووە، نالی بە چاوی خۆی لوتكەی گەشەسەندن و پەرەسەندنی فەرمانڕەوایی بابانی دیتووە0 لە كاتێكد كە چووە بۆ سەفەری حەج و لە ڕێی گەڕانەوەدا لە شام هەواڵی ڕووخاندنی میرنشینی بابان و هێرشی عوسمانییەكان و داگیركردنی سلێمانی دەبیستێت0 ئیتر بڕیار دەدات نەگەڕێتەوە و ڕوودەكاتە ئەستەمبۆڵ و هەر لەوێ‌ بە داخی و دووری نیشتمانەوە سەردەنێتەوە.


بــــەرهــــــــــــەمـــی:
	وەك گوتمان، ڕەنگە لە ڕواڵەتدا شیعری نالی بە تازە دانەنرێت، یا بە دیمەنێكی تری ئەو ئەدەبیاتە كلاسیزمە كوردییە بزانرێت ، كە بە شێوەی كرمانجی سەروو لە سەدەی حەڤدەهەمدا  گەشەی سەندبوو، یا ڕەنگە هەندێك بە وێنەیەكی كوردی شیعری كلاسیزمی ڕۆژهەلاتی ببینن و تازەیی تێدا نەبینن، بەڵام ئەمانە هەموو لە ڕاستییەوە دوورن، (نالی) ئەگەر هیچی نەكردبێت، هێزو توانای فراوان و داهێنەرانەی زمانی كوردی لە دەربڕیندا دەرخستووە، لە ناو كوردیشدا بە پیت و پتەوی وشەی دیالیكتەكەی خۆی بە جۆرێك پیشانداوە، كە ببێت بە بناغەی یەكگرتنی زمانی ئەدەبی كوردی.
	بەڵێ‌، وشە زۆر جار لای نالی گەلێك مانای هەبووە، وەك هەموو شاعیرانی كلاسیزمی جیهان خەریكی (وشەكاری) و ڕازاندنەوەی وشە و بە چەند مانا بەكارهێنانی وشە بووە، بەلام ئەگەر ئەم وشەكارییە لای شاعیرانی تر چەشنێك یا دیمەنێك بووبێت لە دیمەنەكانی توانای ئەدەبی خۆیان، یا  ئەدەب بەلای ئەوانەوە ڕێگەیەكی كات ڕابواردن و كات بەسەربردن بووبێت، ئەوا لای  نالی ماناو مەبەستێكی قوڵترو ئاسۆیەكی فراوانتری هەیە، كە لەم مەبەستەدا نالی لە ئەدەبی ئەم سەردەمەوە نزیكدەكاتەوە.
	نالی كە شاعیری ڕۆژانی گەشەسەندنی میرنشینی بابانە، ئاگاداری هەموو ئەو جموجۆڵو تەوژمەیە، كە لە دەروونی كۆمەڵگەی ئەوكاتەی سلێمانیدا جۆشیخواردووەو ڕوویكردۆتە ئاسۆی بەرینی یەكخستنی كوردستان 0 ئەم شاعیرە ڕابەرەش، وەك بیەوێت بە وشەی كوردی و بە بناغەی وشەی ناوچەكەی خۆی ببێت بە بەشێك لەو تەوژمە و بە وشەیەكی باڵدار بگاتە ئەوپەڕی سنوری كوردستان0 ئەگەر ئەمڕۆ ئێمە هەندێك دیمەن و وشەو مانای شیعری نالی بە كۆن بزانین، چونكە لە دوای خۆی زۆر دوبارە كراونەتەوە، ئەوا لە كاتی خۆیدا هەمووی تازە بوە0 
	وەك لەهەموو سەردەمێكدا بەرەی كۆن بە چاوی سەیر و ناڕەزاییەوە تەماشای تازە دەكات، ئەوا لە ڕۆژانی (نالی) یشدا زۆر كەس بەناڕەزایی و سەرسوڕمانەوە تەماشای ئەم چەشنە شیعرە تازەیە وئەم زمانە تازەیەیان كردووە، یا لایان سەیر بووە، كە بە كوردی شیعر بنووسرێت. 
(نـــــــــــالی) لەوەڵامی ئەمانەدا دەڵێت:
    تەبعی شەكــر باری من كوردی ئەگەر ئینشـــــــادەكــا
    ئیمتحانی خۆیە مەقســـودی، لە عەمــــــــــدەن وا دەكــا
    یا لە مەیدانی فەســــــــــاحەتــدا بە میسلی شەهســـوار
    بێ‌ تەئەمول بەو هەمـــــــــــــــــوو نەوعە زبانی ڕادەكــا
    كەس بە ئەڵفازم نەڵـێ‌ خــــــــــــــۆكردییـە خۆكوردییـــە
    هەر كەســـــــــــێ‌ نادان نەبێ‌ خۆی تالبی مەعــنا دەكــا 
    بێتە حوجرەم پارچە پارچە موسوەدەم بكڕێ‌ بەڕۆح
   هەر كەسێ‌ كوتاڵ و پارچەی بـێبەدەل ســـــەودا دەكـا
    شـــــیعری خەلقی كەی دەگـاتە شیعری من بۆنازكــی
    كەی لە دیقەتدا پەتك دەعــــــــــــوا لەگەڵ هەودا دەكـــا
                                          (د‌وو دێر بۆ لەبەركردنە)
    نالی بەم بیرە وردە قوڵەو بەم خوێنگەرمییەوە لەسەر وشەی خۆشەویستی كوردی دەكاتەوە. ڕەنگە لە پاڵ هەموو ناڕەزاییەكدا پێیگوترابێت، شیعر بە كوردی نانوسرێت، بەڵكو بەزمانی تری ڕۆژهەڵات دەنووسرێت0 یا شاعیر ئەوەیە، كە بە چەند زمانێك شیعری هەبێت.دیارە لەشیعری كۆندا وەك زۆر مەرج و سنور و پێوەند بۆ شاعیر دانراوە و ئەوانە كراوون بە مەرجی شاعیرێتی. بە چەند زمان شیعر گوتنیش مەرجێك بووە بۆ دەرچوونی شاعیر لە تاقی كردنەوەدا0 (نالی) زۆر بێباكانە و بەتوانا چۆتە ئەو تاقیكردنەوەیە و بە چەند زمان شیعری نووسیوە و لەم مەیدانەدا بەشانازییەوە نووسویەتی:
         فارس و كورد و عەرەب هەرسێم بە دەفتەر گرتووە 
         نالی ئەمڕۆ حاكمی ســــێ‌ موڵـكە دیــوانی هەیـــــــــــــــە  
  (بۆ لەبەركردنە)
ناوەرۆكی شــــــیعری نـــــــالـی:

	ئەگەر بە وردی بمانەوێت دەستنیشانی ناوەڕۆكی شیعری نالی بكەین، ئەوا سێ‌ مەبەستی گەورەو دیار لە شیعرەكانیدا دەبینین.


1- دڵـــــــــــداری:

	زۆری بەرهەمی (نالی) لە دڵداری دەدوێت. شارەزایانی ئەدەبییاتی كوردی خۆیان بەوەوە خەریككردووە ، كە ئایا ئەو سۆزو هەستەی لە شیعری نالیدایە، سۆزی دڵدارییەكی ڕاستەقینەیە یا هەروەك هەموو شاعیرانی كۆن، بۆ پیشاندانی توانای شاعیریەتییە، و دەبێت لە هەموو باسێك بدوێت، ڕێگەی شیعری دڵداریشی گرتووە، ڕاستی ئەمە هەرچییەك بێت، ئەنجامەكەی ئەوەیە، كە نالی یەكێكە لەوانەی جوانترین شیعری دڵداری كوردییان نووسیوە، شیعری دڵداریش بەشی هەرە زۆری بەرهەمی نالییە لە پاڵ سۆزی ڕاستەقینە و ڕاستگۆیی و دەربڕینی هەستی ناسكی دەرووندا، هەر بە دەم هەست دەربڕینەكەوە، وەسفێكی بەرز و جوان و وردی ئافرەت هاتۆتە ناو شیعری كوردییەوە، كە لەم مەیدانەشدا (نالی) كردووە بە ڕابەری ڕێبازێك. 




    زوڵفت لە لە قەدت دا كە پەرێشــــــــــان و بڵاوە
    ئەمــــــــڕۆ لە منــی شــــیفـــتە ئاڵۆز و بــــــــەداوە
    بۆچـــی نەگریم ســـــــەد كەڕەتم دڵ دەشــكێنــی 
    مەی بۆ نەڕژێ‌ شووشــە لە سـەد لاوە شكـاوە
    عومرێكی درێژە بە خــــــــــەیالی سـەری زوڵفـت
    ســــــــــەوداو پەرێشانم و ســــــــەودایەكی خـاوە 
    هـــــەرچەندە كە ڕووتـــم بەخوا مـایلی ڕووتـــــم
    بێ‌ بەرگییە عیللـەت كە هــــــــەتیو مەیلی هەتاوە
    هەر جۆگەو جۆبارێ‌ كەوا ســــــــــورو سوێربێ‌ 
    جێی جۆششی گریانی منــــــــە، خوێن نـــەڕژاوە
    بێ‌ فائیدەیە مەنعی من ئێســــــــــتاكە لـــــە گریان
    بۆ عاشــــــــقی بێچارە زوو ئــــــــەم ئــاوە ڕژاوە
    ســــــــۆزی دڵمە، باعیســــــی تاوو كـوڵی گریــان
    مەعلومـــــە كە ئاگر ســــــەبەبی جـۆششی ئــاوە
    (مانی) نییەتی قـــــــووەتی تەســــویری برۆی تۆ 
    ئەم قەوســـــــە بە دەستی موتەنەفیس نەكشاوە
    (نالی) وەكو زوڵفت كە موتیعی بەری پێـتـــــــــــە
    تێكی مەشـــــــكێنـە بە جــــــەفاو مەیخـــــەرە لاوە 

                                      ( دوو دێری بۆ لەبەركردنە)

2-  ئـــــــــــــاینــــــی:
	ڕەنگە بتوانین بڵێین شیعری ئایینی لە پێش نالیدا بریتییە لە هەندێك شیعری مەزهەبی  ئەویش ئەوەیە، كە لای شاعیرانی دیالیكتی گۆران هەورامی  دیارە. یا بریتییە لە شیعری سۆفیگەری، كە زۆر باش لە بەرهەمی مەلای جزیری و فەقێی تەیراندا دیارەو لە (مەم و زین)ی خانیدا دەگاتە لوتكە. بەلام ئەو چەشنە شیعرە لە بەرهەمی نالیدا شێوەیەكی تری هەیە.
	نالی ڕێگەی ستایشی پێغەمبەری گرتووە. نالی هەست و خۆشەویستی خۆی بەرامبەر پێغەمبەر و خاكی مەكە و مەدینە دەردەبڕێت و دەگاتە ئەوەی، كە خۆی بە سەگی بەر ئەو ئاستانە بزانێت كە دەڵێت :
         ئەگەر چی كوردی دەوری شارەزووری قەسوەتم ئەمـا
         وەســــیلەم تیبە و حیلمی شــــــــــــــەفیع و فەزلی مەننانـە
         بەســەر هاتوومە ئەو خاكەی كە هەر مسقالە زەڕەیێكی 
         بە میزانی شەفاعەت كێوی حیلم و بەحــــــــری غوفرانــە
         نەبوو ڕووم بێمە خاكی چاكی پاكی تیبە تا بیســــــــــــتـم 
         بەســـــەگ نابێ‌ مولەوەس ئاوی زەرقا بەحری ئیحسانـە
         چ زەرقا بۆ ســــــــــیاهی دەفتـەری هەر ناصــیە ماحــــــی 
         چ تیبە بۆ تەبـــــــاهی دەردی هــــــەر دەرمانـدە دەرمانـــە 
         دەری ڕەحمەت كەوا بەحری موحیتە عاســـــی یە (نالی)
         تێدا جان‌و تەن ئیفتادەی شــــــەپۆڵی ســـــــەیلی عسیانــە
                                 (د‌وو دێری بۆ لەبەركردنە)
  بەڵام لەگەڵ سۆزی قوڵی ئەم ستایشانەدا لە بەرهەمی نالیدا ناتوانین لە ئەنجامی لێكۆڵینەوەدا بگەینە ئەوەی كە نالی سۆفی بووە. یاخۆی بە ڕێبازێكی تایبەتی سۆفیگەری بەستووە.
  بەڵكو ئاین و موسوڵمانییەتی لە شیعری نالیدا هەستێكی گشتی و خۆشەویستییەكی فراوانی موسوڵمانێكە. لەبەر ئەوەی ئەم چەشنە بەرهەمە بەشێكی زۆری لە دیوانی نالی دەبێ‌ جێی تایبەتی بۆ تەرخانبكرێت. 
2- نیشــــتمانپـــــــەروەری:
    شیعری نیشتمانپەروەری كوردی لە خانییەوە دەستپێدەكات، حاجی قادری كۆیی ئاوێنەی سەدەی نۆزدەهەم و دەنگدانەوەی شیعری خانییە لە ئەدەبی كوردیی ئەوسەدەیەدا. 
    بەڵام ئەگەر خانی و حاجی هەندێك دروشمی ڕێكاوڕێك و ڕوونی نیشتمانپەروەرییان هەڵگرتبێت و ڕۆلی ڕابەرییان لە بزوتنەوەی نەتەوەیی و ئازادیخوازانەی گەلی كوردا بەجێهێنابێت، ئەوا شیعری نالی و قوتابخانەكەی لەو چەشنە بیرو دەربڕینە بەدوورنەبوون، بەڵكو نیشتمانپەروەری لەشیعری نالیدا دەچێتە قاڵبێكی كلاسیزمی نیشتیمان پەروەرییەوە، واتە نیشتمانپەروەری لای نالی هەستی قوڵی خۆشەویستی خاكی نیشتمانە، پێوەندی شاعیرە بە هەموو بستێك و كونجێكی خاكی نیشتمانەوە: نالی دەڵێت:
  دڵ ســــــیاسەنگ نەبێ‌ مــــایلی خاكی وەتەنە
                          خاڵی لەعلی حەبەشە، ساكینی بوردی یەمەنە 
                                                                (بۆلەبەركردنە)
تا دەڵێت:
دڵی (نالی) كە ئەنیسی قەرەداغە ئێســــتا 
                                   داغی سەرچاوە و دێوانە و دار و دەوەنە 
                                                                          (بۆ لەبەركرنە)
ڕوخســـــــاری قوتابخانەی ئـــەدەبی بــــــــــابان:
	زۆر لە ڕەخنەگران ئێستا ڕوخسار و ناوەڕۆك لە ئەدەبدا لە یەك جیادەكەنەوە. هەرچەندە ڕوخسارو ناوەڕۆك لە ڕووی بەرزی و جوانییەوە ئەگەر لە یەك پلەدا نەبن. بەرهەمەكە شاش دەبێت. بەڵام دەتوانین بە جیاش باسیانبكەین.
	وەك بۆمان دەركەوت لە ڕووی ناوەڕۆكەوە، قوتابخانەی ئەدەبی نالی گەلێك لە ناوەڕۆكی شیعری كلاسیزمی ڕۆژهەڵاتی تێدایە و باسی ژیانی كوردەواری كردووە، كە دیمەنی نیشتمانپەروەریشی تێدا پەیدا ببێت. 
    لە ڕووی ڕوخساریشەوە هەموو خاسیەتەكانی هۆنراوەی كلاسیزمی تێدایە:
1- بەكارهێنانی كێشی عەروز. 
2- هەموو پارچە هۆنراوەكە یەك (ڕەویە) یان هەیە واتە هەموو دێرەكان بەیەك (پیت) كۆتاییان دێت، هەروەها هەموو دێرەكانی هۆنراوە یەك سەروایان هەیە. 
3- بەم جۆرە زۆرجار لە تاكە دێرێكدا مانایەكی تەواو دەبینین. لە كاتێكدا لە شیعری تازەدا بە هەموو پارچەكە واتا تەواو دەبێت. 
4- بەكارهێنانی هەموو ئەو (وشەكاری) یانەی لە ڕەوانبێژیدا بەكارهێنراون. لەمەودوا ڕەوانبێژی دەخوێنن دەتوانن نمونەی هەموو ئەو جوانیو وشەكاریو وشە ڕازاندنەوەیە لە بەرهەمی ئەم قوتابخانەیەدا ببینن. 

	ڕەنگە بۆ ئەمڕۆ دووبارەكردنەوەی ئەم وشەكارییەی بە لاسایكردنەوە بژمێررێت، بەڵام ئەو كاتەو بۆ بەرهەمی نالی و هاوڕێكانی تەواو تازە بوو. چونكە ئەوان شارەزایی خۆیانیان لە ڕەوانبێژیدا بۆ دەرخستنی جوانیی وشەی كوردی بەكارهێناوە. واتە مەیدانێكی تازەیان دۆزییەوە بۆجێبەجێكردن و پیشاندانی توانای خۆیان. 
	زۆرجار، كە دێڕێك شیعری كۆن دەخوێنینەوە، بە چەند جۆرێك‌، لێكیدەدینەوە. چونكە شاعیر و شەكارییەكی وایكردووە كە بە چەند جۆر لێكبدرێتەوە. جا ئەگەر شاعیری تر خۆی هەر تاقە مەبەستێكی هەبووبێت و ئێمە ئەمڕۆ بە چەند جۆر لێكیبدەینەوە ئەوا (نالی) لەم وشەكارییەدا گەلێ‌ مەبەستی هەبووە ، یا شیعرەكانی وا داڕشتووە، كە بیری ئێمە بەلای چەند لێكدانەوەیەكدا بەرێت ، ئەمەش دیمەنێكی تری توانای شاعیریەتی نالییە . كە لە باسی ڕەوانبێژیدا گەلێك وێنەی دەخوێنین.
	قوتابخانەی نالی بە هەموو ڕوخسار و ناوەرۆكیەوە تا سەرەتای سەدەی بیستەم بەردەوام بووە و لە ڕووی زمانیشەوە تا ئێستا بەردەوامە. 
               






ســـــەرەتای پەخشــــانی كـــــوردی

      ئاشكرایە، كە یەكەم دابەشكردنی ئەدەب دەكات بە دوو بەشەوە، شیعر و پەخشان، لە باسی ئەدەبی عەرەبیدا ئەوەت بۆ دەركەوت، كە شیعر پێش پەخشان دەكەوێت و پێش ئەو پەیدا بووە، دیارە ئەم یاسا گشتییە بەسەر ئەدەبی كوردیشدا جێبەجێدەبێت، لە كوردیدا شیعر زۆر پێش پەخشان كەوتووە، بەڵام وەك دیادەیەك لە سەدەی نۆزدەوە پەخشانی كوردی پەیدا بووە.
	ئەدەبناسی كورد، كە دێتە سەر باسی پەخشانی كوردی، مەولودنامەكەی شێخ حسێنی قازی (1791 - 1870) بە سەرەتای ئەم بابەتە ئەدەبییە دادەنێت، چونكە تا ئێستا بەرهەمێكی تر نەدۆزراوەتەوە كە پێش ئەمە بە پەخشان نووسرابێت، ئەم كتێبە بریتییە لە گێڕانەوە و دێتە سەر باسی لەدایكبوونی پێغەمبەر (د . خ)، پاشان چەند چیرۆكێكی كورت دەربارەی سود و گەورەیی مەولود خوێندنەوە دەگێڕێتەوە لە ڕووی زمان و ڕووخسارەوە نرخی ئەم كتێبە لەوەدایە:
1- بە پەخشان نووسراوە.
2- نمونەیەكەلە (سەجع)ی كوردی.
3- بە جۆرێكی سادە حیكایەت، یان چیڕۆك دەگێڕێتەوە.
4- زمانە كوردییەكەی هەر ئەو زمانە تێكەڵەیە، كە ئەدەبی قوتابخانەی كلاسیكی پێنووسراوە، هەرچەندە لە زۆر شوێندا نووسەر سەرەتایەكی بۆ نووسینی كوردی پەتی داناوە، پەیدابوونی پەخشان بەم جۆرە و هەر لە شاری سلێمانیدا بە بەشێك دادەنرێت لەو تەوژم و ڕاپەڕینەی ئەو سەردەمە لە میرنشینی باباندا دەبینرا، واتە هەر ئەو هۆ و بارودوخەی قوتابخانەی نالی هێنایە كایەوە، هەر ئەوەش بوو بەهۆی پەیدابوونی پەخشانی كوردی.

نمونە:
       لێرەدا دەتوانین نمونەیەكی جوانی نووسینی كوردی تۆمار بكەین، شێخ حسێنی قازی پاش ئەوەی باسی بیستنی مژدەی لەدایكبوونی پێغەمبەر (د . خ) دەكات، دەڵێت:
 (دەرگای بەهەشت كرایەوە، دەرگای جەهەنەم داخرا، گوڵی بەهەشتێ خۆشحاڵ بوون، درەخت سوور بوون، كانی بە حەوز بوو، خونچە دەمی دایەوە، كانیی وشك ژیاوەیە، تەیران هەموو هاتنە خرۆش، سەرچاوە هاتنە جۆش، حۆریان گردبوون، ویڵدانی بەهەشت شەرابەنتەهوریان نۆشكرد، بولبول مەستبوون لەسەر چڵان، نەسیم وەربوون بەنێو گۆڵان، گوڵاڵە سووربوون، كەوسەر سەركەوت، زیخی دەركەوت جۆگەی پڕ بوو، وشكی تەڕبوو چیمەنی شینبوو، نێرگز ڕەنگینبوو، گوڵی گەشبوو، وەنەوشە ڕەشبوو، نێرگز پشكوت، گیای بزوت، درەختی هاتە میوە، كەوتە دەر، قەسری موزەییەن كرا، ساحیبی موعەییەن كرا، فەرشیان ڕاخست، عەروسیان داخست، هەوا موعەتەر بوو، بۆن خۆش زۆر بوو....). 
                      (تەنها بۆ خوێندنەوەیە) 
      هەر لەو ماوەیەدا بەرهەمێكی تری پەخشان لە باكوری كوردستاندا  نووسراوە، ئەویش كتێبی(عادات و ڕسوماتنامەی ئەكرادیە) یە كە زانای كورد مەلا مەحمودی بایەزیدی، كتێبەكە لە ساڵی 1858 دا نووسیویەتی، ئەم كتێبە نمونەی زمانێكی ئاسایی و ساكاری كوردی دیالیكتی كرمانجی سەرووە، باس لە خوو ڕەوشت و ژیانی نەتەوایەتی و كۆمەڵایەتی كورد دەكات. دەستنووسی كتێبەكە لە كتێبخانەی گشتی (لینینگراد) دا تا ساڵی 1963 پارێزرابوو، لەو ساڵەدا بە زمانی كوردی و بە وەرگێڕانی ڕوسی و بە پێشەكی (مارگریت ڕۆدینكۆ)وە لە مۆسكۆ چاپكرا شێوەی كتێبەكە ئەومان بۆ دەردەخات، كە زیاتر بۆ زانین و یاداشتی شەخسی نووسرابێتەوە، چونكە نووسەر بە قسەی ڕۆژهەڵاتناسی ڕوسی (ئەلیكسەندەر ژاپا) نووسیویەتی و بۆ ئەوی نووسیوە، جا هەر چۆنێك بێت لە ڕووی تۆماركردنی خوو ڕەوشتی كوردەوە شتێكی بەنرخی بۆ بەجێ هێشتووین و نووسینە پەخشانەكەشی هەرچەندە مەبەستی توانای ئەدەبی پیشاندانی تێدا  نییە بەڵام بە وێنەیەكی ساكاری كوردی نووسینی بۆ بەجێ هێشووین.

نمونەیــــەك لە پەخشـــــانەكە:
	عادەتێكی دن ژی ئەوان ئەكرادێت خۆ جەهی هەین، زڤستانان وەكو دێنە مەجلیس ئەو دكەنە گەڕەلاوژ، گەڕەلاوژ تا وەكو هەرچەند مرۆڤـ دوی مەجلسیدا حازر هەین، ماقوڵ و مەزن و بچوك، حەموو دێ‌ هەریەك بەندەكی ئسترانی لابود بە بێژیتن، ژ سەرێ‌ مەجلسێ‌ دەستپێدكەن حەتتا دووماهیا مەجلیس، شایەد وەكو مێوانەك دوی مەجلیسی پەیدا بتن بێچارە بە ئەلبەتە ئەو مێوان ژی دێ‌ بەندەكی ئسترانێ‌ ژ بۆ وان ببێژیتن، نەگۆتی ئەلبەتە نابتن. ئەو ئەكراد ژی ڤی بەندا ئسترانێ‌ ڕا گیسك دبێژن، ئەلبەتا مێوان ژی دێگیسكە مەجلیسی بدەتن.
                       (تەنها بۆ خوێندنەوەیە)
لێكدانەوەی وشەكان:

دنی ژی:                      هی تریش
ئەكرادێد خۆ جەهی:       كوردانی نیشتەجێ‌.
هەین:                         هەیە
زڤستان:                       زستان
گەڕەلاوژ:                     گەڕەلاوژە، هەراوهۆریا و تێكەڵی
مرۆڤــ :                      پیاو.
مەزن:                        گەورە
دی:                          ئیتر
بەندەكی:                    پارچەیەك
ئستران:                      ستران، گۆرانی
دوماهی:                     دوایی
مێوان ژی:                   مێوانیش
ڤی:                           ئەو
گیسك:                       گەسك






        بێگومان ئەم كتێبەی مەلا مەحمودی بایەزیدی كاری نەكردووەتە سەر بەرەوپێشچوونی ئەدەبییاتی كوردی، چونكە لەكاتی خۆیدا بڵاو نەكرایتەوە، تەنانەت لەبەریشی نەنووسرایتەوە و هەر ئەو دەستنووسە هەبوو، كە لەم دواییە بڵاوكرایەوە.
	بەڵام بزوتنەوەی ئازادیخوازی كورد لە دوای ساڵانی سەدەی نۆزدەیەمدا، هۆیەكی تری بۆ خەبات و شێوەیەكی تری بۆ دەربڕینی بیری سیاسی و كۆمەڵایەتی خۆی دۆزییەوە، كە ئەویش ڕۆژنامەی كوردییە.
        ڕۆژنامەی كوردی، ئەو سەردەمە و ئێستاش زۆر شێوەی ئەدەبی هەیە، تەنانەت لە نووسینە سیاسییەكانیشدا شێوازی ئەدەبی دەسەڵات بەسەر نووسەردا دەكێشێت، لەبەر ئەمە پەیدابوونی ڕۆژنامەگەریی كوردی بە سەرەتای پەرەسەندنی پەخشانی كوردی دەزانرێت، یەكەمین ڕۆژنامەی كوردی، ڕۆژنامەی (كوردستان) بوو، كە لە ڕۆژی 22 ی نیسانی (1898) دا لە قاهیرە (میقداد مەدحەت بەدرخان) دەری دەكرد و پاشان لە جنێڤ و ئەستەمبۆل دەردەچوو، لەپاش ئەمە گۆڤاری (ڕۆژی كورد) لە ئەستەمبۆل لەساڵی (1911) دا بڵاوكرایەوە، ئینجا گۆڤاری (بانگی كوردستان) هەر لە ئەستەمبۆل ساڵی 1913 بڵاوكرایەوە.
      وردە وردە لەگەڵ دەرچوونی ڕۆژنامە و گۆڤاری تازەدا پەخشانی كوردی دەستی بە پەرەسەندن كرد، بابەتی تازەی پەخشان هاتەكایەوە، لە وتاری سیاسییەوە، كە بە شێوازێكی ئەدەبی دەنووسرا بۆ وتاری كۆمەڵایەتی و پارچەی ئەدەبی، تا لە ڕۆژانی فەرمانڕەوایی شێخ مەحمودی نەمردا چیڕۆكی كوردی سەریهەڵدا چیڕۆكی كوردی چەند بابەت و چەند پلەی خۆی هەیە، هەروەك لە پاڵ چیڕۆكدا وتاریش بەرەوپێش چوو.    
مێژووی ڕۆژنامەگەری كوردی‌ و پەیوەندی بە گەشەسەندنی پەخشانی كوردییەوە تا شۆڕشی 14ی تەمووزی 1958لە كۆماری عێراقدا

ســــەرهەڵدان‌و رۆژنـــامەی كـوردســــــــتانی دایــك:
 	لە كۆنەوە تا كۆتایی سەدەی نۆزدەهەم زمانی كوردی تەنها زمانی گفتوگۆو شیعر بوو، نەك نووسینی پەخشان، لەبەر ئەوە دەرچوونی ڕۆژنامەی (كوردستان) بایەخێكی تایبەتی هەیە لە مێژووی زمان‌و ئەدەبی نەتەوەكەماندا، چونكە ڕۆژنامە لایەنێكی گرنگ‌و كاریگەری ژیانی ڕۆشنبیرییە و دیاردەیێكی شارستانی و پێشكەوتنە، نیشانەی هوشیاری نەتەوەیە، دیارە (كوردستان) لە (22) نیسانی ساڵی (1898)ز لە شاری (قاهیرە) لە لایەن (میقداد مەدحەت بەدرخان) نەوەی (بەدرخان پاشا) دەرچوو، پاشانیش لە لایەن (عبدالرحمن بەگ)ی برای  درێژەی پێدراوە.
ڕۆژنامەی (كوردستان) لە ماوەی چوار ساڵی تەمەنیدا (31) ژمارەی لێ‌ بڵاو كراوەتەوە، چونكە دوا ژمارەی، ژمارە (31) بووە لە (14)ی نیسانی ساڵی (1902)ز دەرچووە، ئەم (31) ژمارەیەش لەم شوێنانە دەرچوون (قاهیرە، جنێف، لەندەن، فۆلكستۆن) ڕۆژنامەكە بە زمانی كوردی شێوەزاری كرمانجی سەروو (زاراوەی بۆتان) نووسراوە، بەشێكی ئەم ڕۆژنامەیە بە زمانی توركی بوو، تاوەكو كاربەدەستانی عوسمانی لە داوا ڕەواكانی گەلی كورد تێبگەن.
	ڕۆژنامەكە بایەخێكی زۆری بە ئەدەب‌و مێژوو خوێندن‌و خوێندەواری داوە، هەروەها هەوڵیداوە كە كورد هوشیار بكاتەوە بیری نەتەوایەنی لە مێشكی كورددا بچەسپێنێت، داوای بەرهەڵستی زوڵم‌و زۆرداری كردووە، زۆربەی بابەتەكانی بە پەخشان نووسراوە.
	ئەم ڕۆژنامەیە ڕێگەی خۆشكرد، كە لە دوای خۆی كاروانی ڕۆژنامەگەری كوردی بەردەوام بێت‌و ڕانەوەستێت، ئەگەرچی زمانی ڕۆژنامەكەو ڕۆژنامەكانی دوای ئەو، زمانێكی ڕەوان‌و كوردییەكی پەتی نەبوو، وشەو زاراوەی ( عەرەبی و فارسی و توركی) تێكەڵاو بوو بەڵام دواتر ڕێگا خۆشبوو بۆ بەكارهێنانی زمانی كوردی پەتی و بژاركردنی زمانی نووسینی پەخشانی كوردی، هەروەها بەردەوامبوونی ڕۆژنامەو گۆڤار بە زمانی كوردی ڕێگەی خۆشكرد، كە چیرۆكی كوردی سەرهەڵبدات‌و بەرەبەرە پێش بكەوێت ئەمەش دەقێكە لە خوارەوەو بە ڕێنووسی ئەمڕۆی دەنووسینەوە، كە لە ژمارەی (5)ی (27)ی موحەڕەمی ساڵی 1316 كۆچی بڵاوكرایەوە:

(ژبۆ جەریدەیا كوردستانێ‌)
     حەیفامە گەلەك ژ كوردێ‌ مە ڕەدهات، من ڕۆژو شەڤـــ گازنددكرن. چقا كرمانج هەنە حەمی مێر‌و ژێهاتینە، چڕە هولێ‌ بێ‌ مەعریفەت ‌و سنعەت مانە نڤیساندن ‌و خوندنا حەمی كوردا چڕە نینە، ئەز لناڤــــ ڤان كول ‌و دەردا ژار ‌و كاڵ بیم حەیری مابیم، نهۆ ژ خودێ‌ تەعالا شوكر دكەم ئەو جەریدەیا تە لسەر قنجیا كوردا دەڕێخستی یا تە ژ مەڕە ڕێكری، هات ‌و كەتە دەست من، حەچكو چقا مراد من هەبین حاسڵ بین قنجی یی لسەر دنێدە حوقادبت مەزنایی لڤی زمانی حوقاچێ‌ دبت، وەكی ئەو جەریدە من خۆند ئەز دەرحەقا دوعا و مەدحێ‌ تە حەیر مام، ئەز ژ خۆندنا وێ‌ تێرنەبیم. من گازی كورد و كرمانجا كر، ژ وانڕە خوند ئەوژی گەلەك شابین، بەلكە ژ شابینێ‌ لال بین، لناڤــــ بەینا دووسێ‌ ڕۆژادە حەق بیست جەریدە یا دان هەڤ و ژ مڕا ئانین.
         (تەنها بۆ خوێندنەوەیە)
 بـــەرەو چەســـپاندن لە ئەســـــــتەنبول 

	لە سەرەتای ئەم سەدەیە، لە شاری (ئەستەنبۆڵ)ی پایتەختی دەوڵەتی عوسمانی چەند ڕێكخراوێكی ئازادی خوازانە كەوتنە جموجۆڵ و تێكۆشان بۆ بلاوكردنەوەی بیری ئازادی، بۆ ئەم مەبەستە دەستیان كرد بە بلاوكردنەوەی چەند ڕۆژنامەو گۆڤارێك، لەوانە كۆمەڵەی         ( هێڤی )ی كوردی و كۆمەڵەی (تەعالی و تەرەقی كوردی)، كە لە كوردە ڕۆشنبیرەكانی دیاربەكر، وان، سلێمانی، هەولێر، كەركوك، مەهاباد ... پێكهاتبوو بە گیانێكی نەتەوەیی كەوتنە دەركردنی چەن گۆڤار و ڕۆژنامەیەك بە زمانی شیرینی كوردی، كۆمەڵەی (هێڤی) لە ساڵی 1913 سێ‌ ژمارەی لە گۆڤاری (ڕۆژی كورد) دەركرد، كە بەرگی هەر یەك لە ژمارەكانی بە وێنەی پیاوێكی ناوداری كورد ڕازاندۆتەوە.
	 ئەم گۆڤارە لەلایەن (عەبدولكەریم ئەفەندی) خەڵكی سلێمانی بلاو كراوەتەوە، گوتارەكانی ئەم گۆڤارە بە هەردوو شێوەی كرمانجی سەروو كرمانجی خواروو بڵاوكراوەتەوە، ئەم گۆڤارە بە یەكەمین گۆڤاری كوردی دادەنرێت، یەكەم چیرۆكی كوردی بە ناوی (شەویش) بلاوكردۆتەوە كە بەشێكی لە ژمارە (2) و بەشەكەی تری لە ژمارە (3) بە ناوی نووسەر (فوئاد تەمۆ) یە، چیرۆكێكی ساكار و نزیكە لە گێڕانەوەی هەقایەتی كوردی و بە دیالێكتی كرمانجی سەروو نووسراوە. هەر لەو ساڵانەدا ڕۆژنامەی (كوردستان) لە ئەستەنبۆڵ لە لایەن (سوڕەیا بەدرخان) دەركراوەتەوە، هەروەها گۆڤاری (ژین) و (هەتاوی كورد) بە زمانی كوردی و توركی دەرچوون.
 ڕۆژنـامەگــەری لە ســـەردەمی حـــوكمڕانی            شــێخ مەحــمود 
	لە دوای كۆتاییهاتنی جەنگی یەكەمی جیهانی بەهۆی سەرهەڵدانی شۆڕشی شێخ مەحمودی نەمر شاری (سلێمانی) بوو بە مەڵبەندی ڕۆشنبیری كوردی، پاشان بەهۆی دامەزراندنی حكومەتی كوردستان بە سەرۆكایەتی شێخ مەحمود لەساڵی 1922 كۆمەڵێك ڕۆژنامە بە زمانی كوردی دەرچوون، كە زیاتر ڕێگایان خۆشكرد بۆ گەشەسەندنی ئەدەبییاتی كوردی بە گشتی و چیرۆكی هونەری كوردی بە تایبەتی، ئەوە بوو ڕۆژنامەی (بانگی كوردستان) لە شاری سلێمانی (14) ژمارەی لێدەرچوو، كە یەكەمین ژمارەی لە (2)ی ئابی 1922ز دەرچوو هەروەها ڕۆژنامەی (ڕۆژی كوردستان) لە نێوان سالانی (1922- 1923) (15) ژمارەی لێدەرچووە، كە یەكەمین ژمارەی لە(15)ی تشرینی دووەمی (1922) دەرچوو، سەرنوسەری ڕۆژنامەكە شاعیر و نوسەر (علی كەمال باپیر) بوو.
	 پێش ئەم دوو ڕۆژنامەیەش ئینگلیزەكان لە شاری سلێمانی ڕۆژنامەی (پێشكەوتن) یان دەركرد، كە هەفتانە دەردەچوو، یەكەم ژمارەی لەڕۆژی (29)ی نیسانی ساڵی 1920 بڵاوكراوەتەوە پاشان لەلایەن پیرەمێردی نەمر ڕۆژنامەكانی (ژین) و (ژیان)و(زبان) و (ژیانەوە) بە بەردەوامی دەردەچوو، تا ساڵانی پەنجا كە ئەم كەڵە شاعیرەو ڕۆژنامەكانی دەورێكی دیاریان بینیوە لە بووژاندنەوەی كەلەپوری نەتەوایەتی كوردو پێشخستنی چیرۆكی كوردی، یەكەمین چیرۆكی كوردیش كە بە دیالێكتی كرمانجی خواروو نووسراوە بەناوی (لەخەوما)یە، كە لەلایەن (جەمیل سائیب)ەوە بە زنجیرە لە ڕۆژنامەی (ژیانەوە)بڵاو كراوەتەوە
	 ئەم چیرۆكە باسی سەردەمی شێخ مەحمودی نەمر دەكات، بەڵام لەبەر چەند هۆیەكی تایبەتی و كەسی بە خەوێكی ناخۆشی دادەنێت، كە ئەمەش لەگەڵ خواستی زۆربەی كورد ناگونجێت، چونكە بێگومان سەردەمی شێخ مەحمود لای هەموو كوردێكی دڵسۆزو نیشتیمان پەروەر بە خەوێكی خۆش دادەنرێت ،چیرۆكەكە لەڕووی زمان و هونەرییەوە سەركەوتوو بوو بەڵام لەڕووی بیرو ناوەرۆكەوە بەسەر كەوتوو دانانرێت، ئەمەش نمونەیەك لەنووسینێكی ناو ڕۆژنامەی (بانگی كوردستان)ە كەبریتییە لەفەرمانێكی شێخ مەحمودی نەمر كەلەژمارە (10)ی ساڵی یەكەمیدا واتا لەڕۆژی یەك شەمەی 15 ی كانونی یەكەمی 1922 بڵاوكراوەتەوە. 

	سوڕەت ئیدارە، عەلیەهی ، حەزرەت حكومدار لە مەملەكەتی سلێمانی دا نووسراوە، لە مەحموود ئیبن سەعید بۆ كافەی میللەتی كورد.
	 لە پاش تەڵەبی سەعادەت و مەغفەرەت لە بارەگای ئەحەدییەت بۆ ئەم میللەتە مەزڵومەی خۆمان ئیعلان دەكەم ، كەلەبەر بەعزێ‌ ئەسباب و عەوارزی سیاسیەوە مودەتێكە لە خزمەتی ئەم میللەتە سادقەی كوردە دوورو مەهجور مابوون، ئیمڕۆ لە سایەی خوداو ڕوحانیەتی (مصطفی). هیمەتی ئەجداد و لە سایەی نیازو (تفرغ) و قووەتی ئەم میللەتە سادقەوە گەیشتمە ئەم ڕۆژە موقەدەسە كە موەفەقەن هاتوومەتەوە، لە ئیمڕۆوە دەستم كردەوە بە تەدویری پەروانەی حكومەت و موحافەزەی مەوجودییەت و ئیستیقلالیەتی كوردستان ، ئومێدو ئارەزوو ئەكەم .هەمووتان بەیەك غایەو مەسلەك و بێ‌ فاسلە سەعی بۆ دەوامی ئەم ڕۆژەو كۆشش بۆ تەعالی ئەم میللەتە ئەكەن،
 كورد وەكو یەك عائیلە مووتەفیقن و مووتەحیدن لەگەڵ من دا بۆ تەحكیم و دەوامی ئەم حەقە سەریحەیە كەدەستمان كەوتووە، لازم و فرسەتە سەعی و غیرەت بكەین، ئەی میللەتم ئەمین بن كە زامنی سەعادەت و مووەفەقیەتی ئەقوام ئیتحادو ئیتیفاقە، وەمیللەتێ‌ كە خوێنی ڕژتبێ‌ بۆ حەقی خۆی قەتعیەن مەحروم و ئەسیر نابێ‌ وەقەراری عالەمی مەدەنییەتیش ئەمەیە كە هەرقەومێ‌و هەر عونسورێ‌ خۆی بەخۆی ئەبێ‌ ئیدارە بكات، ئەوەلەن ئێمە كەمیللەتی كوردین، سانیەن بۆئەم غایەیە قوربانیەكی زۆرمان دا بەئەو شەرتە كە یەك دڵ و یەك زبان و یەك وجودین، بە ئیزنی خودا هیچ كەس زەفەرمان پێ‌ نابات ومنیش تا ئاخر قەترە خوێن و ماڵی خۆم و ئەولاد و ئەتباعم بۆسەعادەتی ئێوە سەرف كردووە وەتیكرار ئەكەم هیممەت لەئێوە و مووەفەقیەت لەخودا.
                              حوكمداری كوردستان (مەحمود) 
                       
          
  (تەنها بۆ خوێندنەوەیە)




ڕۆژنـــامەگەریی كـــوردی لە شــاری هـــەولێر ‌و ڕوانــدز:      
	لەساڵی(1925تا 1932)ز لە شاری ڕواندزێ‌ مەڵبەندی پاشای گەورەو میرنشینی (سۆران)، نەمر(حوسێن حوزنی موكریانی) گۆڤاری (زاری كرمانجی) دەركرد، كە پڕە لە چیرۆكی فۆلكلۆری كوردی‌و بابەتی مێژوویی دەگمەن‌و بەپێز ،پاش ئەمەش لەساڵی (1935) لە شارە دێرینەكەی كوردستان (هەولێر) گۆڤاری هەفتانەی (ڕوناكی) دەركرد كەتاساڵی 1936 یازدە ژمارەی لێدەرچووە، ئەم گۆڤارەش ڕۆلێكی بەرچاوی هەبوو، لە پێشخستنی ئەدەبییاتی كوردی ‌و پەخشانی كوردی لە شاری هەولێری ئەوكاتەدا.

ڕۆژنـــــامــــــەگەریی كـــــوردی لە بــەغـــــــدا:
	لە ساڵانی سی بەدواوە ئیتر شاری بەغدا دەبێتە مەڵبەندی دەركردنی ڕۆژنامە و گۆڤار بە زمانی كوردی، چونكە زۆر كوردی خوێندەواری زانكۆ لەم شوێنەدا بە یەكگەیشتن، بۆیە لەم ساڵانەدا گۆڤارەكانی(دیاری لاوان) ‌و(یادگاری لاوان) پاشان گۆڤاری (گەلاوێژ) كە لە نێوان ساڵانی(1939- 1949)ز بۆماوەی دەساڵ بەبەردەوامی‌و بێوەستان مانگانە ژمارەیەكی لێدەردەچوو، لەم گۆڤارەدا، نووسەران‌و شاعیرانی بەناوبانگی وەكو(تۆفیق وەهبی، ‌محەمەد ئەمین زەكی،‌   عەلائەدین سوجادی، ئیبراهیم ئەحمەد، ڕەفیق حیلمی، شاكر فەتاح، پیرەمێرد، ‌ گۆران، شێخ محەمەدی خاڵ...هتد گوتار‌و شیعریان بڵاو كردۆتەوە، سەردەمی دەرچوونی گەلاوێژ بەسەردەمێكی زێڕین ‌و بوژانەوەو ڕابوون دادەنرێت بۆ ئەدەبی كوردی بەگشتی ‌و بۆ پەخشان ‌و چیرۆكی كوردی بە تایبەتی، هەروەها بزوتنەوەیەكی بەرچاوی وەرگێڕان لە زمانەكانی بێگانە بۆكوردی دەستپێدەكات.
	بەتایبەتی لە زمانی ئینگلیزییەوە بەمەش پەخشانی كوردی ‌و چیرۆكی گەیشتنە چڵەپۆپە، هەرلەساڵانی (1948- 1949)ز، لە بەغدا گۆڤاری (نزار) لە لایەن (عەلائەدین سەجادی)یەوە هەفتانە دەردەچوو كەتێكڕا (22)ژمارەی لێدەرچوو بە زمانی كوردی ‌و عەرەبی،  ئەم گۆڤارە بە یەكەمین گۆڤاری سیاسی كوردی دادەنرێت، نووسەرانی وەكو (شاكرفەتاح، پاكیزە ڕەفیق حیلمی، موحەڕەم محەمەد ئەمین، رەفیق چالاك) بەشدارییان تێداكردووە.
	ئەمەش نمونەیەك لە پارچە پەخشانێكی (پیرەمێرد) لەژێر ناوی (دواوانی زەڵم ‌و تانجەڕۆ) كە لە گەلاوێژی ژمارە ( 4 ) ی (1943) بڵاو كراوەتەوە:
	ئۆخەی بۆیە (مەولەوی)م خۆش ئەوێ‌ ‌و شیفتە ‌و شەیدای سۆزو ناڵەی ئەوم كە پەردەپەردە شوێنە شیرینەكانی خاكەكەم ‌و نیشتمانەكەمی بە فەردیفەردەوە بەفەڕ ‌و زیبێكی دڵنەوەردەوە پیشانداوم بە سینەما خۆشەویستی ئەوانی چەسپاندۆتە سینەمەو كۆی ئاتەشگای وەك ئاتەشگەدەی (زەردەشت) لێهێنامە تین ‌وتا‌و: ناو دڵی برژاندووم، تاڤگەی قەڵبەزەی (زەڵم)ی وا بۆكێشاوم دانەی مرواری بەسەردا پڕژاندووم بارەكەاللە چەرخ، هەی ئافەرین چەرخ پلوسكەی (بافڕ)ی (عەوداڵان)و هەوای (چەمی خواجایی) تێگەیاندم هەر ئەو جۆش‌و خرۆشە بوو كە (مەعدوومی)م لە دیاری (عەدەم) نەبوونیەوە هێنایە .

سەركۆی ئاتەشگاو پڕشنگی شیعرەكانیم خستە تەلی سازوسەمتووری شێوەی كوردی خۆمانەوە، دام بە ڕادیۆی چاپخانەی (ژیان) بەهۆی ئەو سەودای دڵبەستەی خاكەكەمانەوە هە شوێنێكی ڕەنگین‌و هەر دیمەنێكی دڵنشین‌و هەر چەشمەندازێكی شیرین‌و هەر لەنجەولارێكی ناوێكی نازەنین ببینم ئەمەوێ‌ پێشانی هەموو دۆستێكی بدەم، بەڵام ئاخ (شیعر)، نازانم تاچەند و چۆن ئەو زادەی سروشتی ئێزەدییە بهۆنمەوە؟ 
               (تەنها بۆ خوێندنەوەیە)


ڕۆژنــــــامـــەگەریی كــــوردی لــە شـــــام:
	لەساڵانی (1932-1942)ز لە شام ‌و لە شاری دیمەشق گۆڤارەكانی (هاوار، ڕۆژانوو، ستێر، روناهی) لەلایەن هەردوو برا (جەلادەت بەدرخان ‌و كامەران بەدرخان) دەردەچوو، بە شێوەی كرمانجی سەروو كە نووسەرانی بە توانای وەك (جگەرخوێن، عوسمان سەبری، نورەدین زازا، قەدری جان)..... هتد بەشداریان تێدادەكرد، دەتوانین ئەم سەردەمە بەسەردەمێكی چیرۆكی كوردی كرمانجی سەروو داینێین، بۆ یەكەمین جاریش لە گۆڤاری (هاوار) دەست كرا بە نووسینی كوردی بە پیتی لاتینی، هەروەها كۆمەلێك چیرۆكی بەپێز لە زمانەكانی فەڕەنسی ‌و ئینگلیزییەوە لەلایەن ئەم نووسەرانەوە كراون بە كوردی.

ڕۆژنامەگەریی كوردی لە سەردەمی كۆماری كوردسـتان لــــە مــــەهاباد:
	لە سەردەمی كۆمارە جوانەمەرگەكەی كوردستان لە ساڵی 1946 بزوتنەوەیەكی ڕۆژنامەگەریی كوردی سەریهەڵدا، كە بەسەردەمی زێڕینی ڕۆژنامەگەری دادەنرێت لە كوردستانی رۆژهەڵاتدا. ئەمە بوو ڕۆژنامەی (كوردستان) ‌و گۆڤارەكانی (نیشتمان) ‌و (هەڵالە) تەنانەت یەكەمین گۆڤاری منداڵان بە زمانی كوردی لە ژێرناوی (گڕوگاڵی منداڵان) دەرچوو، كە ئەمانەش تەكانێكیان بە پەخشانی كوردی دا، نووسەران‌و شاعیرانی بەتوانای وەك (هەژار، هێمن، زەبیحی، كەریمی حوسامی، حەسەنی قزڵجی) بەنووسین‌و شیعرە بە پێزەكانیان بەشداریان لەم ڕۆژنامەو گۆڤارانەدا كردووە ئەمەش بەشێكە لە پارچە پەخشانێك كە لە گۆڤاری (نیشتمان) بڵاوكراوەتەوە لەلایەن (ع.بێژەن).
	(نەء، نەء براكان خۆشەویستەكان وا گوێم لە ئاهو ناڵەی نیشتمانە، كە بە كڕوزانەوە پێمئەلێ‌ ڕۆڵەگیان گریان كاری پیرێژنانە، تا دەرگای مردن ‌ومراندن لەسەر پشتانە شیوەن‌و زاری ئیشی ناپیاوو پەستانە! خۆ ئێمەش خۆمان بە لاوێكی ئازا ئەزانین‌و واتای بەزین نازانین، كەوابوو بابچینە سەر چیا بڵندەكانی نیشتمان بە گەواهی ئەوان پەیمانێكی برایەتی ببەستین، كە وەك ئەو چیایانە، سەنگین و بەخوێنی جەرگمان ڕەنگین بێ‌، بۆ گەلی هەژاری كورد، دواییهێنانی ژیانی نەنگی بێ و‌ ببێتە یارمەتیدەری ئێمە بۆ مردن ‌و مراندن لە ڕێگای ڕزگاریدا).
                                                
 ( تەنها بۆ خوێندنەوەیە)                       
	بە هەڵگیرساندنی شۆڕشی 14 ی تەمووز ساڵی 1958  قۆناغێكی نوێ‌ لە مێژووی ڕۆژنامەگەریی كوردی دەستپێدەكات چونكە لەو ماوەیەدا بەهۆی سەربەستی بیرو بۆچوون لە سەرەتای شۆڕشەكەدا كۆمەڵێك گۆڤار ‌و ڕۆژنامە بە زمانی كوردی لە (بەغدا، هەولێر، سلێمانی، كەركوك) دەردەچوون، كە لێرەدا حیزبە كوردییەكانیش ڕۆڵێكی بەرچاویان هەبوو لە پێشخستنی كاروانی ڕۆژنامەگەری ‌و زمانی كوردی بەتایبەتی پارتی دیموكراتی كوردستان ‌و حیزبی شیوعی عێراقی. 

لێكدانەوەی پەیڤان:
بایەخ :               گرنـــگی
هەنگاو :             پێنگاڤ
كوردی پەتی :      كوردی ڕەهوان ، وشەی بیانی تێدا نەبێت.
گازندە دكرن :       گلەییم دەكرد
چقا كرمانج هەنە :  چەند كورد هەن.
حەمی :              هەموو
مێرو ژێهاتینە :      پیاوو لێهاتوونە 
چـــــــڕە :             بۆچی ، لەبەرچی
هـــــــــۆ :             وەها، بەم جۆرە
ژارو كال بیم :      هەژارو پیر بوومە 
حەیری مابیم :      سەرسام بوومە 
ژمە ڕە رێكری :    بۆ ئێمەت ناردووە
حـــەچـــــكو :        لەبەر ئەوە
چقا مرادا من هەبی:   چەند نیازو مرادێك كە من هەمبوون 
قنجی :                         باشی ، چاكــە
لسەر زێدە :                   لەسەر دنیایێ دا. 
حوقادبت :                     وادەبێت ، بەم جۆرە دەبێت 
حوقا چێ‌ دیت :               وا دروست دەبێت 
من گازی كوردو كرمانجا كر:     بانگی كوردو كرمانجانم كرد
ژ وانڕە خۆند :                بۆ ئەوانم خوێندەوە
ئەوژی گەلەك شابین:         ئەوانیش زۆر شادبوون
ژ شابینێ‌ :                     لە خۆشیان ، لە شادییان
ژمڕا تین :                     بۆ منیان هێنان
شیفتە و شەیدا :              عاشق ‌و شەیدا
پەردە پەردە :                 چین چین ‌و فەسڵ فەسڵ
فەڕ:                            پیت، كەڵك
زیب:                           جوان
سینە:                          سینگ
ئاتەشگا:                       ئاگردان، مەكۆ
قەڵبەزە :                       سویلاوك ، سولاڤــ
چەشمەنداز :                  دیمەن، مەنزەرە
سروشتی ئێزەدی :           سروشتی خوایی 
بە كڕۆزانەوە :                بە پاڕانەوە 
شیوەن ‌و زار :                گریان‌و فوغان
بەگەواهی ئەوان :             بەشایەدی ئەوان
سەنگین :                      قورس

