
(وانەى یازدەهەم)
كار
ئـ- كارى تەواو
1.	كاوەى ئاسنگەر شۆڕشى لە دژى زۆردارى بەرپاكرد.
2.	گیا لەسەر پنجى خۆى دەڕوێتەوە.
3.	كورد بە ئازادى ئەندامانى پەرلەمانى هەڵبژارد.
4.	شرینێ پەز دۆشى.
5.	ئێوەى تێكۆشەر سەردەكەون.
6.	ئاراسى ماسى دناڤ گۆمێدا گرت.

      ب- كارى ناتەواو
1.	دراوى سپى بۆ ڕۆژى ڕەشە.
2.	ئاگر نیشانەى جەژنى نەورۆزە.
3.	گوڵە سپییەكە جوان بوو.
4.	ئاوى گۆزەكە سارد بوو.
5.	دیارییەكە بۆ تاڤان دەبێت.
6.	دیار دەبێت بە مامۆستا.




خستنەڕوو:
لەوانەى پێشوودا خوێندمان كە ڕستە لەسەر دوو بنچینە پێكدێت ئەویش (بكەر، كار)ە، ئەگەر سەیرى ڕستەكانى بەشى (ئـ) بكەین، دەبینین هەموویان لەسەر ئەو دوو بنچینەیە پێكهاتوون‌و هەر یەكێكیان، واتاو مەبەستى تەواو دەدات بە دەستەوە.
ئەگەر سەرنج بدەینە ڕستەكانى بەشى (ئـ) دەبینین (بەرپاكرد، دەڕوێتەوە، هەڵبژارد، دۆشى، سەردەكەون، گرت) هەموویان كارن‌و هەر یەكەیان كردەوەیەكیان پیشانداوە یان پیشانیدەدن‌و دراونەتە پاڵ كەسێك، كە(بكەر)ەكەیەتى، هەروەها هەر یەكەیان بە تەنیا ماناى تەواوو سەربەخۆیان هەیە، بۆیە بەو كارانە دەگوترێت كارى تەواو و (نەلكاون بە وشەى دیكەوە).
جا ئەگەر سەرنج بدەینە ڕستەكانى بەشى (ب)، دەبینین (ە) لە ڕستەى یەكەم‌و دووەمدا (بوو) لە ڕستەى سێیەم‌و چوارەمداو (دەبێت) لە ڕستەى پێنجەم‌و شەشەمدا، هەر یەكەیان ڕوودانێكیان پیشانداوە یان پیشانى دەدەن، بەڵام هەر كارێك لەم كارانە بە تەنیا واتاى تەواو نابەخشێت، بەڵكو پێویستى بە یارمەتى وشەیەكى دیكە هەیە بۆ ئەوەى واتاكەى تەواو واتادار بێت یان بڵێین وەكو كار ئەركى خۆى ببینێت، بۆیە بەو كارانە دەگوترێت كارى ناتەواو.





دەستور:
ڕستە لەسەر دوو بنچینە دادەمەزرێت، بنچینەى یەكەم: بكەرەو بنچینەى دووەم: كارە، كاریش دوو جۆرە:

ئـ- كارى تەواو: ئەو كارەیە كە بەبێ یاریدە، كردەوەیەك پیشاندەدات‌و دراوەتە پاڵ كەسێك یا شتێك، كە (بكەرە)كەیەتى‌و ماناى تەواو و سەربەخۆى هەیە، پێویستى بە وشەیەكى دیكە نییە.
ب- كارى ناتەواو: ئەو كارەیە كە كردەوەیەك پیشاندەدات بەڵام بە یاریدەى وشەى دیكە دەتوانێت هەواڵێك یان سیفەتێك بداتە پاڵ نیهادەكەى.
كارى ناتەواویش لە سێ شێوەو تافدا خۆى دەنوێنێت:





                         






ڕاهێنانى (1)
لەم ڕستانەى خوارەوەدا (كارى تەواو- كارى ناتەواو) دەربهێنە:
1.	دەستى ماندوو لەسەر سكى تێرە.
2.	پێشمەرگە بە قوربانیدان كوردستانى ڕزگاركرد.
3.	درۆزن دوژمنى خوایە.
4.	ماڵى ئێوە خۆشبوو.
5.	ڕێوى دەمى نەدەگەیشتە ترێ دەیگوت ترشە.
6.	چەم بێ چەقەڵ نابێت.
7.	دەوڵەمەندى بە دڵە بە ماڵ نییە، گەورەیى بە عەقڵە بە ساڵ نییە. 

ڕاهێنانى (2)
لەم ڕستەیە: ئەسپە سپییەكە جوانە.
1.	كارى ڕستەكە دەربهێنە، چ جۆرێكە؟ لە چ دەمێكدایە؟
2.	كارى ڕستەكە بگۆڕە بۆ دەمى ڕابردوو پاشان ڕستەكە بنووسەوە.
3.	كارى ڕستەكە بگۆڕە بۆ دەمى ڕانەبردوو (داهاتوو) پاشان ڕستەكە بنووسەوە.
ڕاهێنانى (3)
لەم وشانەى خوارەوەدا، كارى تەواو و ناتەواو جیابكەرەوە، لەدواییدا بیانخەرە ڕستەوە.
(دەوەرێت، بوو، گریا، دەبێت، ە، فیشكاندى)

ڕاهێنانى (4)
وەڵامى ڕاست هەڵبژێرە:
1.	كتێبەكانت خاوێن ڕابگرە.        ( كارى ناتەواو، جێناو، ئامراز) 
2.	دیمەنى ڕەشماڵى كورد دڵگیرە.  (ئامراز، كارى ناتەواو، جێناو)
3.	برنجەكە خوسابوو.                (كارى ناتەواو، كاری تەواو، هاوەڵناو)  
4.	دار بە گەورەیى ناچەمێتەوە.    (كارى ناتەواو، پاشگر، جێناو)
5.	 ڕەشەباى سلێمانى بەهێزە.    (ئامراز، كارى ناتەواو، پاشگر)
6.	.چیرۆكەكە بەسوود بوو.        (كارى ناتەواو، كارى تەواو، كارى یاریدەدەر)

ڕاهێنانى (5)
1.	شلۆڤەكردن:
منداڵەكە پێدەكەنێت.
منداڵەكە: ناوە، ناسراوە، بكەرە.
پێدەكەنێت: كارى ڕانەبردووە، تێنەپەڕە.
ێت: جێناوى لكاوە، بۆ كەسى سێیەمى تاك بۆ بكەر دەگەڕێتەوە.
2.	ئەم ڕستانە شلۆڤەبكە :
1.	ترێ پێگەیشت.
2.	سێوەكە مزر بوو.

                          
ڕاڤەكردنى پەیڤەكان
پەیڤ	واتاكەى
پەز	مێگەل، مەڕو بزن
دناڤ گۆمێدا	لە ناو گۆماوەكەدا
نەدەگەیشت	نەدگەهشتێ
چەقەڵ	ئاژەلێكى كێوییە لە ڕەگەزى سەگە
گەورەیى	مەزناتى
پێگەیشت	پێگەهى
خوسابوو	نەرم بوو





