
بەشی یەكەم
	
جوگرافیا و هۆیەكانی ڕوونكردەوەی زانیاریەكان


زانستی جوگرافیا:

	ئەو زانستەیە لە دیاردە سروشتى و مرۆییەكانى سەر ڕووى زەوى دەكۆڵێتەوە. لەم ساڵانەی دواییدا مەیدانەكانی لێكۆڵینەوە و بوارەكانى پەرەسەندنی زانستى جوگرافیا پێشكەوتن ڕای تازەی ئەوتۆش هاتەئاراوە كە لە پەیوەندییە جێگاكردەكان بە شێوەیەكی قووڵتر دەكۆڵێتەوە، وەك لە جاران، ڕەهەندى تازەى ئەوتۆش پەیدابوو كە تێڕوانینێكى گشتگیرى پێوەدیارە، ئەمە جگە لە بوونى تێڕوانینى پسپۆرایەتیەكەش .
      بیركردنەوەی تازەى جوگرافیناس ئێستا وەك جاران نییە كە هەر بە وشكی لەهەرێم یان جێگایەك بكۆڵێتەوە، بەڵكو بایەخ بە لێكۆڵینەوەی دینامیكی دیاردە جوگرافییەكانی هەرجێگایەك دەدا كە سروشتیان لە تازەبوونەوە و گۆڕاندایە. ئێستا، جوگرافیای تازە هەرئەوە نییە كە تەنیا وەسفى ڕووی زەوی و دیاردە جیاوازە سروشتى و مرۆییەكانى بكات، بەڵكو بایەخ بە لێكۆڵینەوەی هەموو وێكچوون و وێكنەچوونێكیش دەدات كە لەسەر ڕووی زەمیندا هەیە و ئەو هۆیانەش ڕوون دەكاتەوە كە ئەوەیان هێناوەتە ئاراوە، كەهەندێك لەوهۆیانە پەیوەندیان بەدیاردەی سروشتییەوە هەیە،وەكو: ڕووی زەوى لە بەرزی ونزمیەكەى و ئاووهەواكەى وڕوەكى خۆرسكى وگیانلەبەرانى، هەندێكی تریشیان دیاردەی مرۆیین،كە بریتین لە چالاكیی ئابووری مرۆڤـ و دابەشبوونەكەى وئاستى پێشكەوتنەكەى، جوگرافیای تازە بەلێكدانەوەیەكی زانستیانە لەهەموو ئەو دیاردانە دەكۆڵێتەوە.
      جوگرافیناس، كە لەناوچەیەكی چیایی دەكۆڵێتەوە، دەیەوێ بزانێت كاریگەرى چیاكان چییە لە سەر ئاووهەوا و ڕوووەك و لەوەڕی ئاژەلأ و كانزاكارى و بەدەستهێنانى وزەی كارەبا و ڕێگاوبانی هاتوچۆ وسنوورى رامیارى نێوان وڵاتان و شێوازى ژیان لەو ناوچەیە بە بەبەراورد بە شێوازى ژیان لە دەشتاییەكان، پاشان كاریگەرى ئەو چیایانە بەسەر جموجۆڵ و كۆچكردنی گەلان و دابەشبوونی نەژادەكان و جیاوازى زمان و دیالێكتەكان. ئەم جۆرە لێكۆڵینەوە زانستیانە كە شوێنكار لە هۆكارەوە دەیدۆزێتەوەو ئەنجامەكەشی لە بنەماكانیەوە دەزانێت، تەنیا لە زانستی جوگرافیادا هەیە؛ كە هەموو دیاردە سروشتیەكانى ڕووی زەوی لە یەك جێگەدا كۆدەكاتەوە و كارلێككردنی نێوان ئەوان و نێوان ژیانی مرۆڤـ دەستنیشان دەكات.                  لەمەوە ئەوەمان بۆدەركەوت كە جوگرافیا زانستێكى فراوانی پەیوەندیەكانەو رێبازێكى زانستیانەى سەربەخۆی هەیە و لەگەلأ زۆربەی زانستەكانى تردا پەیوەستەو، بەوەش لەگەڵ زانستەكانى تردا هاوشانە كە بەدواى هۆكارەكان دا دەگەڕێ , هەرتەنها بەوە قاییل نییە ڕاستیەكان قبوڵ بكات و وەك خۆى بیانهێڵتەوە. جا بۆئەوەی جوگرافیا شێوەیەكی ڕوونی ئەو (ژینگە)یە بە فراوانی بكێشێت كە مرۆڤی تێدا دەژی, پرسیارێكی زۆر لەمەڕ دیاردەی جۆراوجۆری سروشتى و مرۆییەوە دەپرسێت, هەوڵى ئەوەش دەدات وەڵامەكان بداتەوە.


لقەكانی جوگرافیا:
ئەوەمان زانی كە جوگرافیا زانستێكە لە دیاردە سروشتی و مرۆییەكانى  سەر ڕووی زەمین دەكۆڵێتەوە، وێكچون و وێكنەچوونی ئەو دیاردانە ئاشكرا دەكات وهۆیەكانیان ڕووندەكاتەوە. لەبەر ئەوە جوگرافیا دوو جۆرە لێكۆڵینەوە دەگرێتەوە، یەكەمیان لێكۆڵینەوەی دیاردە سروشتییەكانە كە پێی دەڵێن جوگرافیای سروشتی ودووەمیان لێكۆڵینەوەی دیاردە مرۆییەكانە كە پێی دەوترێت جوگرافیای مرۆیی. هەرچەندە لەنێوان ئەم دوو لێكۆڵینەوەیەدا پەیوەندی هەیە بەڵام هەندێ جیاوازیی بنەڕەتى وبابەتى لە نێوانیاندا هەیە. وا لە خوارەوەش هەردوو جۆرەكەیان ڕوون دەكەینەوە:


1ـ جوگرافیای سروشتی:
لە هەموو دیاردەیەكی سەر ڕووی زەوى دەكۆڵێتەوە كە مرۆڤـ نەبۆتە هۆی ڕوودان و پێكهێنان و بڵاوبوونەوەیان، بەڵكو چەند هۆیەكی سروشتی بونەتە دروستبوونى ئەم دیاردانەى  كە لە شوێنە جیاجیاكانى سەر ڕووی زەمین دەیانبینین . ئەم جۆرە جوگرافیایە دەكرێت بەم چوار بەشەی خوارەوە:

أـ جوگرافیای بەرزی‌و نزمیی ڕووی زەوی(جیۆمۆرفۆلۆجى):
ئەمە لێكۆڵینەوەی شێوەكانی ڕووی زەوى دەگرێتەوە وەكو پێكهاتەى زنجیرەچیاكان و هەموو جۆرە دەشت و گرد و بان و دۆلأ و كەناری دەریاكان و دیاردەكانی تر.

ب ـ جوگرافیای ئاووهەوا:
ئەم جۆرەیان لەڕەگەزەكانی ئاووهەوا دەكۆڵێتەوە كە بریتین لە پلەكانی گەرمی ‌و پەستانی هەوا و بایەكان و دابارین (تساقگ)، كە ئایا لە كاتێكەوە تا كاتێكی تر و لەجێگایەكەوە تاجێگایەكی تر جیاوازیان چییە لەسەر ڕووى زەوى و هۆی ئەو جیاوازیانە چییە و ئەنجامیان چ دەبێت وپەیوەندییان بە دیاردە سروشتییەكانی ترەوە چییە، پەیوەندیشیان بە بڵاوبونەوەو نیشتەجێبوونى ئادەمیزاد و چالاكیە جۆربەجۆرەكانیەوە چییە؟


جـ ـ جوگرافیای دەریا و زەریاكان:
ئەمەیان لە دەریا و زەریا و كەنداوەكان و دابەشبوونیان دەكۆڵێتەوە، لەگەڵ ئەو سامانە كانزاییە و ڕووەكییەو ئاژەڵیەى كە تێیاندا هەن، هەروەها لە تەوژمە ئاوەكان وكاریگەریان لە ئاووهەواو دیاردەی تری سروشتی دەكۆڵێتەوە.

دـ جوگرافیای زیندەوەران:
ئەمەش لە هەموو جۆرەكانى ڕووەك و ئاژەڵ دەكۆڵێتەوە كە چۆن چۆنی بەسەر ڕووی ئەم زەویدا دابەشبوون و هۆی جیاوازیان چییە؟ وەكو دارستانی چڕ و گیای كورت و ڕووەكی دڕكاوی، هەروەها لە دابەشبوونی سامانی ئاژەڵى كێوی و هۆی جیاوازی وێكنەچوونیشیان دەكۆڵێتەوە.

2ـ جوگرافیای مرۆیی:
لە ئادەمیزاد و كۆمەڵگەى مرۆڤایەتى سەر ڕووی زەوى دەكۆڵێتەوە، كە چۆن پەیدابوون و بڵاوبوونەتەوە چۆن نیشتەجێبوون و ئارامیان گرتووە، چالاكیی ئابوورییان چییە, ئەم چالاكییەیان چۆن لەگەلأ ژینگەی سروشتی وەكو ئاووهەوا و بەرزی و نزمی زەویدا خۆی گونجاندووە و ئاوێتەبووە؟
 ئەم جۆرە لێكۆڵینەوەیەش دیسان چەند لقێكی لێ بۆتەوە، كەئەمانەن:


أـ جوگرافیای ئابووری:
لە دابەشبوونی چالاكیی ئابووری  مرۆیی دەكۆڵێتەوە لەسەر ڕووی زەوى لەگەڵ ئەو هۆكارانەى كە هانى ئەم شێوە دابەشبونەیان داوە، كەئەمەش جوگرافیای كشتوكاڵی و پیشەسازی و جوگرافیاى وەبەرهێنانى دەرامەتی سروشتی و بازرگانى وگواستنەوەش دەگرێتەوە.

ب ـ جوگرافیای دانیشتوان (السكان):
لە دانیشتوان دەكۆڵێتەوە بەگوێرەی ژمارە و پێكهاتەى تەمەنیان و پلەی ئابورییان و زۆربوون و چڕیان (كپافتهم) و دابەشبوون و پێكهاتەى نێرومێ یان.

جـ ـ جوگرافیای نیشتەجێبوون (الاستیگان):
لە مۆڵگەكانی نیشتەجێبوونى مرۆیی دەكۆڵێتەوە لە گوند و شارەكاندا. نیشتەجێبوونی گوندەكان بایەخ بە دابەشكردنی مۆڵگەی گوندەكان و چالاكیەكانى دانیشتوانیان و پەیوەندییان لەگەلأ نشینگە (مستوگنات) دراوسێكانیان دەدات. بەڵام نیشتەجێبوونى شارەكان لە چالاكییە جیاوازەكانى دانیشتوان دەكۆڵێتەوە لەگەڵ  ئەرك و فرمانی هەریەكەیان، پیشەسازی بێت یان بازرگانی، لە پەیوەندیی نێوان شارەكان و نێوان شارێك و ناوچەكانی دەوروبەری دەكۆڵێتەوە، لەگەڵ پێكهاتەی ناوەوەی شارەكان و مۆرفۆلۆجیشیان.

د ـ جوگرافیای ڕامیاری:
لە یەكە ڕامیارییەكانی ئەم جیهانە دەكۆڵێتەوە، لەگەڵ ئەوكێشانەى كە دووچاریان دەبێتەوە لەژێر رۆشنایی بنەما سروشتی و مرۆیی و ئابووری و بنەماكانی تر كە لەسەرى دامەزراون، لەگەڵ ئەو پەیوەندیانەى  كە بەیەكەوەیان دەبەستێتەوە.


هـ ـ جوگرافیای سەربازی:
لەهەموو بنەماكانی جوگرافیای سروشتی ومرۆیی دەكۆڵێتەوە كە پەیوەندی بە دانانی پلانی سەربازیەوە هەبێت، وەكو زانین و شارەزابوونی سروشتى ڕووى زەوى لە چیا, بان, دەشت, دۆلأ, دەریاچە و زەلكاوەكان لەگەڵ زانینى دەرامەتی ئابوورى ئەم جێگایانە، چونكە ئەمانە كار لە جووڵەو وچالاكیی سەربازی وئامادەكردنی خۆراك وپێداویستیەكانى تر دەكەن.

 جگە لەوانەى سەرەوە چەند لقێكی جوگرافیای تریش هەن. لەمانە:
3ـ جوگرافیای مێژوویی:
ئەم جۆرە جوگرافیایە لە دیاردەى سروشتی و مرۆیی ڕابردوو دەكۆڵێتەوە، وەك دیاردەی بەرز و نزمی  ڕووی زەوی, دەریا, زەریاكان , بارودۆخی ئاووهەوا و ڕووەكی سروشتی و گیانلەبەران، هەروەها لە جیاوازی وێكنەچوونی چالاكییە ئابووریەكانی مرۆیی هەر سەدەیەكی مێژووی دەكۆڵێتەوە.
4 ـ جوگرافیای هەرێمی:
بریتییە لە لێكۆڵینەوەی بەشێكی (ڕووبەرێكی دیاریكراوی) سەر ڕووی زەوی كە تایبەتمەندى سروشتى و مرۆیی خۆی هەیە و لە هەرێمەكانی ترى دراوسێی ناچێت، مەبەستیشمان ئەوە نییە كە هەرێمی تری وەكو ئەمە لەجیهاندا نەبێت.
       ئەو دیاردانەی باسكران سروشتی بن یان مرۆیی بنچینە و بناغەیەكن بۆ لێكۆڵینەوەی هەر پارچەیەكی سەر ڕووی زەوى لەلایەن جوگرافیناس ، تەنیا ئەوەندە هەیە لەو دیاردانە بكۆڵێتەوە و دابەشیان بكات و پەیوەندی نێوانیان بدۆزێتەوە، پێویستیشە نەخشە بكاربهێنێت چونكە نەخشە ئامرازێكی گرنگی جوگرافیناسە و بەبێ نەخشە دەورێكی ڕاستەقینەی نابێت.

