
بەشی دووەم
پێشەكییەك دەربارەى نەخشە
پێناسەی ڕەگەزەكانی نەخشە:
       نەخشە گرنگترین هۆی بەچاوبینراوی فێركردنە كە بەهۆی وێنە و هێماكانی ناویانەوە هەموو دیاردەیەكی سروشتی ومرۆیی سەر زەوی بە ئاسانی دەخوێنرێتەوە وشارەزایان دەبین، نەخشە ئامرازێكە پەیوەندی جێگاكردی ئەو دیاردانە لە هەر پارچەیەك لە پارچەكانی سەر ڕووی زەوی بە ڕوونی دەخاتەڕوو. نەخشە چەند بچووكیش بێت دەیەها ئەوەندەی چاومان بڕدەكا و چەند دیاردەیەكى ناوچەیەكی زۆر فراوانمان بۆ ڕوون دەكاتەوە. پێشكەوتنی نەخشەكێشان و پەرەسەندنی ئامرازەكانی نەخشەكێشان خودی نەخشەكانی زیاتر ڕوونكردەوە و زانیاریەكانى ناویانی چڕتر كردوە, نەخشە وای لێهات كە بتوانێت پەیوەندی نێوان دیاردە جۆراوجۆرەكانی جوگرافیا بخاتە بەرچاو، بۆیە نەخشە لەهەموو لێكۆڵینەوەیەكی جوگرافى و مەبەستی تری ئاشتی و جەنگیشدا بایەخی دوو ئەوەندە زیاتر بووە. جا بۆ ئەوەی بە ووردی لە نەخشە بگەین پێویستە شارەزای هەموو ڕەگەزە گرنگەكانی ببین كە بریتین لە: ناونیشان، پێوەری نەخشە، ئاراستەكان و زاراوەكانی تری.


ناونیشانی نەخشە:
       لەبەرئەوەی نەخشە بۆ ئەوە دەكێشێرێت كە دیاردە و زانیارى جوگرافی و ئامانجەكانیتری نیشان بدات, وا پێویست دەكات كە هەر نەخشەیەك بۆ بابەتێكی دیاری كراو بێت و تایبەت بۆ دەربڕینی كۆمەڵە دیاردەیەكی دیاریكراوی جوگرافی بكێشرێت و هی ناوچەیەكی دیاریكراوی سەر ڕووی زەوی بێت، بۆیە هەر نەخشەیەك ناونیشانی تایبەتی خۆی هەیە تا لەگەلأ ئەو نەخشانە تێكەلأ نەبێت كە تایبەتن بە بابەتی ترەوە، بە نموونە دەڵێین، ئەمە نەخشەی بەرزی و نزمی  سەر ڕووی زەویە، ئەوەیان نەخشەی (مامناوەندی بارانی ساڵانەیە لە وڵاتى عێراق). ناونیشانی نەخشەكە لە جێگایەكی وادا دەنووسرێت كە بگونجێت و دەبێت بە خەتێكی جوانیش بنووسرێت، پێویستە چوارچێوەی تایبەتی  خۆی بۆ بكێشرێت.

	
دەبێت ئەوەش بزانین كەبە خوێندنەوەی ناونیشانی نەخشە، بیرۆكەیەكی سەرەتاییمان دەربارەی بابەتی نەخشەكەوە یان دەربارەی ئەو كۆمەڵە دیاردانەی كە نیشانی دەدات لە مێشكدا پەیدا دەبێت، هەر لەو ناونیشانەوە ئەوەش تێدەگەین كە نەخشەكە چۆن چۆنی و بەچ شێوازێك ئەو دیاردە و زانیارییانە دەردەبرێت، لەوانەیە دوو نەخشە بكێشرێن و هەردووكیان بابەتی دانیشتوانى عێراق بنوێنن و ناونیشانی یەكەمیان ((نەخشەی چڕی دانیشتوانى عێراق)) بێت هی دووەمیان ((دابەشكردنی دانیشتوانى عێراق بە نزیككراوەیی)).

 هەرچەندە ئەم دوو نەخشەیە یەك بابەتن، بەڵام شێوازی نواندنی بابەتی یەكەمیان ناوچەكانی دانیشتوان دەنوێنێت بەگوێرەی پلەبەپلەی چڕی دانیشتوان، هەر ناوچەیەكى چڕى دانیشتوانەكەش بەجۆرێك ڕەنگكراوە كە لەڕەنگی ناوچەكانی تر جیاوازە. كەچی نەخشەی دووەمیان دانیشتوانى عێراقی بە نزیككراوەیی بەسەر هەموو لایەكی عێراقدا دابەشكردووە و بەخالأ و پەڵەی ڕەنگاوڕەنگ كۆمەڵبوونی دانیشتوانى هەر یەكەو لە جێگەی تەواوی خۆیدا نواندووە . بەو جۆرە ئەو دوو نەخشەیە بەپێی جیاوازی ناونیشانیان هەر یەكەیان بەجۆرێك بابەتی دانیشتوانى یەك وڵات دەردەبڕن. دەبێت ناونیشانى نەخشە ساڵى ئەو داتاو ڕوونكردنەوانەى تێدابێت بۆئەوەى كردارى بەراوردكردن ئاسان بێت لەكاتى بوونى زیاتر لەیەك نەخشە.
پێوەری نەخشە:
نەخشە دەبێت ڕووبەرێكی فراوانی زەوی لەسەر كاغەزێكی بچووك بنوێنێت، جا ڕووبەری ئەو كاغەزە یان ئەو شتەی نەخشەكەی لەسەر دەكێشرێت هەر چەندێك گەورە بێت هێشتا هەر لە ڕووبەری ئەو زەوییەی دەینوێنێت زۆر بچووكترە، لەبەرئەوە درێژیی ماوەكانی سەر نەخشەكە كەمترە تا لەوانەی سەر زەوییەكە، پێویستیشە بزانین كە ماوەكانی سەر نەخشەكە چەند جار كەمترن لەماوە هاوبەرامبەركانیان لەسەر زەوی، ئەگەر نەخشە ئەوەی نەبێت بەهاونرخى زانستى نییە وبەكارنایەت.بە نموونە،دەریاوان یاخود فڕۆكەوان كە نەخشە بەكاردەهێنێت، ئەگەر بێتو نەخشەكەیان ماوەكان نیشان نەدات كە چەند جار كەمترن تا ماوە هاوبەرامبەرەكانیان لەسەر زەوی، ناتوانن بزانن كە هێشتا چەندیان ماوە بگەنەجێ، بەڵام ئەگەر نەخشەكەیان ڕێژەی بچووككردنەوەی تێدابێت و بزانێت كە (100.000) جار لەزەوییەكەی هاوبەرامبەری بچووكتر كراوەتەوە، ئەوسا زانینی هەر ماوەیەكی سەر زەوی بوێت ئەو ماوەیە لەسەر نەخشەكە دەپێوێ و لە (100.000)ی دەدات، واتا ماوەكەی سەر نەخشەكە (100.000) جار گەورەتر دەكات و ماوەی سەر زەوی دەردەچێت، واتا هەرسانتیمەترێكی سەرنەخشەكە، (100.000) سانتیمەتری سەر زەوییەكەیە كە دەكاتە یەك كیلۆمەتر، هەتا ئێستاش وا باوبووە كە نەخشەی ناوچەیەك چەند جار بچووك كرابێتەوە بەو             بچوكردنەویە بڵێن (ڕێژە)، واتە بەپەیوەندی نێوان ماوەكانی سەر نەخشەكە و ماوە هاوبەرامبەركانیان لەسەر زەوییەكە دەوترێت (ڕێژە)، جاروباریش بە ووشە دەنووسرێت (پێوەری نەخشەكە)، یاخود بە ڕەنووس دەنووسرێت و لە نەخشەكەدا بەم جۆرانەی خوارەوە دەنوێنرێت:

أـ پێوەری نووسراو (ڕاستەوخۆ):
ئەمە ساكارترین جۆری پێوەرەكانی نەخشەكێشانە كە (یەك سانتیمەتری بۆ یەك كیلۆمەتر) تێدا دادەنرێت. واتا ماوەی یەك سانتیمەتری سەر نەخشەكە یەك كیلۆمەتری تەواوی سەر زەوییەكە دەنوێنێت، هەروەها یەك (گرێ)ش بۆ یەك (میل) دادەنرێت. واتا هەر گرێ (ئینجێك)ی سەر نەخشەكە میلێكی سەر زەوییەكە دەنوێنێت. 

ب ـ پێوەری ژمارەیی (كەرتی):
ئەمەش جارجار بە شێوەی كەرتی ئاسایی دەنووسرێت، سەری كەرتەكە ماوەی سەر نەخشەكە و ژێرەكەشی ماوەی سەر زەوییەكە دەنوێنن، بەم جۆرە :                واتا هەر سانتیمەترێكی سەر نەخشەكە (100.000) سەنتیمەتری سەر زەوی یەكە دەنوێنێت.
واتا ڕێژەی نێوان ماوەی سەر نەخشەكە لەسەر ماوەی سەر زەوی وەكو ڕێژەی نێوان (یەك و سەد هەزار) وایە، لەبەرئەوە ئەو پەیوەندیەی نێوان ئەو دوو ماوەیە بە شێوەی ڕێژەی (1: 100.000) دەنوسرێت. لەم جۆرە پێوەرەدا پێویستە سەرەی كەرتە ئاساییەكە یەك ژمارە بێت و ژێرەكەشی ژمارەیەكە بە چەند سفرێك دوایی دێت، بۆ ئەوەی بە ئاسانی بپێورێت, ماوە ڕاستەقینەكانی سەر زەویش بە خێرایی لە نەخشەكەوە وەدەست بێت، هەروەها سەرە و ژێرەش دەبێت یەك جۆرە (یەكە) بنوێنن، واتا ئەگەر سەرە بەسەنتیمەتر نوسرا ژێرەش پێویستە بە سەنتیمەتر بنووسرێت.
ج ـ پێوەری هێڵكرد:
ئەمەش ڕاستەهێلێكە و لە خوارووی نەخشەكەوە بە درێژاییەكی گونجاو دەكێشرێت و دەبێت لە (10) سەنتیمەتر درێژتر نەبێت، ئەم هێڵە بە چەند بەشێكی یەكسانەوە دابەشدەكرێت و هەر بەشەش ماوەیەكی دیاریكراوی سەر ڕووی زەوییەكە دەنوێنێت، جا ئەو ماوانە میل بن یان كیلۆمەتر، بەشی یەكەمیشی دابەشدەكرێت بەسەر چەند جارەكانیدا یاخود بەسەر پارچەكانیدا كە مەترن یان یاردەن، بە نموونە ئەگەر بمانەوێت پێوەرێكی هێڵكرد بكێشین كە پێوەری ڕەنوسكردی (1: 100.000) بنوێنێت، ئەمەش =(1سەنتیمەتر بەرامبەر 1كیلۆمەتر)، ئەوا ئەم هەنگاوانەی خوارەوە دەنێین:
1ـ ڕاستەهێڵێكی گونجاو دەكێشین (با 6 سم) بێت.
2ـ ئنجا ڕاستەهێڵەكە بە هۆی پڕگاڵەوە دەكەین بە شەش بەشەوە،  درێژی هەر بەشەیان 1 سم بێت.
3ـ لە خاڵەكانی دابەشكردنەوە ئەستوون بەرزدەكەینەوە هەر یەكەیان لە دوو ملیمەتر درێژتر نەبێت، زۆرجاریش پێوەری هێڵكرد بە شێوەی دوو هێڵی هاوتەریب دەكێشرێت، كە لەیەكتریەوە(3 تا4) ملم دووربن , بۆ زیادە ڕوونكردنەوەش هەندێ بەشیان ڕەش دەكرێن وئەوانی تر وەك خۆیان دەمێننەوە .
4ـ لەسەر هەموو بەشێك ژمارەی ئەو كیلۆمەترانە دەنووسین كە ماوەكانی سەر هێڵەكە دەیان نوێنن و لە سفرەوە دەست پێدەكەن.
ماوەی یەكەم كە (1سم) كیلۆمەترێك دەنوێنێت و ماوەی دووەم كە دوو سەنتیمەتر درێژە دوو كیلۆمەتر دەنوێنێت..هتد، (واتا 1سم لەسەر نەخشەكە (1 كم )ی سەر ڕووی زەویەكە  دەنوێنێت).
پێورەی هێڵكرد ئەوەی باشە كە بە ئاسانی و گورجانە هەر لە نەخشەكەوە ماوە ڕاستەقینەكانی سەر ڕووی زەویمان بۆ ئاشكرا دەكات بەبێ ئەوەی كە لە ڕێی بیركارییەوە پێوەی ماندو ببین، تەنها ئەوەندەی دەوێت ڕاستەیەك یان پارچە مقەبا یان كاغەزێك بێنین و قەراغێكی ڕاستی بخەینەسەر نەخشەكە وماوەی نێوان دوو شاری یان دوو دیاردەی لەسەر نیشانە بكەین، ئینجا ئەو قەراغە ڕاستەى بەسەر پێوەرە هێلكردەكەدا جووتبكەین بە مەرجێك سەرێكی ماوە نیشانەكراوەكە بكەوێتە سەر خاڵی سفری پێوەرە هێڵكردەكە, ئینجا ئەو ژمارەیە دەخوێنینەوە كە سەرەكەی تری كەوتۆتە سەر، ئیتر ئەو ژمارەیە ماوەی ڕاستەقینەی نێوان ئەو دوو شارە یان ئەو دوو دیاردەیە لەسەر زەوییە( ).
د- پێوەری تۆڕی .
هـ- پێوەری بازنەیی .












ئاراستەكان (الاتجاهات):









چوار قۆڵی زانراو هەیە: باكور یەكێكیانە و پێچەوانەكەی باشورە، خۆرهەڵاتیش پێچەوانەكەی خۆرئاوایە، ئەگەر یەكێك لەم ئاراستانە بزانین ئەوانی ترمان بۆ دەدۆزرێتەوە،چونكە ئەگەر بەرەو ڕووی باكور بوەستین باشور دەكەوێتە پشتمانەوە و دەستی ڕاستمان دەكەوێتە لای خۆرهەڵات و دەستی چەپیشمان خۆرئاوا نیشاندەدات، بەم چوار قۆڵانەش دەوترێت، چوار ئاراستە سەرەكییەكان، جگە لەوانە لقەقۆڵی تریش هەن كەوتوونەتە نێوان قۆڵە سەرەكییەكانەوە (وەكو لە وێنەكەدا دیاری كراوە).
لەسەر نەخشەكان، لە قەراغێكەوە، نیشانەیەك دەكێشرێت كە ئاراستە سەرەكییەكان نیشان دەدات، دوو تیری یەكتربڕ دەكێشرێن و لەبەر نووكی هەر تیرێكیاندا ئەو قۆڵە دەنووسرێت كە دەینوێنێت، یان تەنیا تیرێك ڕوو لە باكور دەكێشرێت و لەسەر نووكەكەی دەنووسرێت (باكور) و لەوانەیە ئەوەى لێ نەنووسرێت چونكە لە هەموو نەخشەكەدا ئەو تەنیا تیرە ئاراستەی باكورە. لەوانەشە هەندێ نەخشە هیچ نیشانەیەكیشی نەبێت كە هەر چوار ئاراستەكان یان باكور نیشان بدات، لەم بارەدا سەرەوەی نەخشەكە قۆڵی باكور دەنوێنێت و ئەو لایەشی كە كەوتووتە شانی ڕاستمان خۆرهەڵاتە و بەوجۆرە لایەكانی تریش ئاشكرایە.
جا بۆ ئەوەی سوود لە نەخشە وەربگرین پێویستە ئاراستە سەرەكییەكان و ئاراستەكانی تریش شارەزابین. چەند ڕێگایەكیش هەن كە بەهۆیانەوە لەسەر زەوی ئاراستەكانی پێ دەدۆزینەوە، كەئەمانەن:
(1) بە هۆی قیبلەنما:
چونكە دەرزییە موگناتیسیەكەی هەمیشە ڕووی لە باكورە، ئێمەش نیشانەی باكوری سەر نەخشەكە لەگەلأ نووكە باكورییەكەی قیبلەنماكەدا جووت دەكەین.







(2) بەهۆی سێبەری داردەستێكەوە:
       ئەم جۆرەیان لە كاتی نیوەڕۆدا دەبێت واتا (سەعات 12ی نیوەڕۆ)، دارەكە بە شێوەیەكی ئەستوونی دەچەقێنرێتە زەوییەكە و لەو كاتەدا سەرنجی سێبەرەكەی دەدرێت كە ئاسایی ڕووی لە باكورە چونكە ئێمە لە نیوەكەی باكوری گۆی زەویین و (باكوری خولگەی قڕژالأ)، ئەستوونیی ڕۆژیش لەم نیوەگۆیەدا لە هیچ كاتێكدا لە سەر هێڵی خولگەی قڕژالأ تێناپەڕێت و بەجێی ناهێڵێت، لەبەر ئەوە دارەكە سێبەرێك لەسەر زەوییەكە دەكات كە لە بەرایی ڕۆژ و دوادوایی ڕۆژدا درێژ دەبێتەوە، ئەو سێبەرە لە نیوەڕۆی (21ی) حوزەیراندا دەگاتە ئەو پەڕی كورتی (سەیری وێنەكە بكە)،بەڵام لە نیوەكەی باشوری گۆی زەویدا سێبەری دارێك بە پێچەوانەی ئەوەوە ڕوودەكاتە باشورو، لە (21)ی كانونی یەكەمدا دەداتە ئەوپەڕی كورتی.










 (3) بەهۆی ئەستێرە گەشەوە:
    دەتوانین ئاراستەی باكور لە شەوێكی ساماڵدا بدۆزینەوە، چونكە لە شەوی وادا ئەستێرەكان بەباشی دەبینرێن، ئەو ئەستێرە گەشەی كەوتووەتە دامێنی كلكەی حەوتەوانە بچكۆڵەوە (الدب الاصغر) ئەوە ئەستێرە گەشەیە و لە ئاسماندا جێگەی خۆی ناگۆڕێت چونكە بە ئەستوونی بەسەر جەمسەرى باكوری زەویدا وەستاوە.
دەشتوانین بەهۆی سەرنجدانی كۆمەڵەی حەوتەوانە گەورەكەوە (الدب الاكبر)، بیدۆزینەوە، كە لەبەردەم ئەم كۆمەڵەیەدا دوو ئەستێرە هەن پێیان دەووترێت (المشیران) كە ئەگەر هێڵێكی خەیاڵكرد لە نێوان ئەم دوو ئەستێرەیەدا بكێشین كلكەی ئەم هێڵە جێگەی ئەستێرە گەشە نیشاندەدات، ئەستێرە گەشە ئەستێرەیەكی پڕشنگدارە بەسەر جەمسەرى باكورەوە دەیبینین. (سەیری وێنەكەی بكە).








كلیلی نەخشە (كلیلى ڕەنگەكان):
       ڕەنگ كردنی نەخشە یەكێكە لەو ڕێگایانەی دیاردە جوگرافییەكانی سەر نەخشەكە ڕوون دەكاتەوە، نەخشە سروشتییەكان كە ڕەنگ دەكرێن لەبەر ئەوەیە كە ئەو ڕەنگانە لەگەلأ ڕەنگی سروشتى دیاردە خۆڕسك و سروشتیەكاندا نزیكن و دەگونجێن، چونكە ئەگەر لە بەرزییەوە سەیری زەوی بكەین دەبینین  ڕەنگی بەرزایییەكان قاوەییەكی تێرە یان بنەوشەیی، دەشتاییەكان و نزماییەكانیش زەرد و سەوز دەچنەوە و ئاوەكانیش مەیلەو شینن. لەخوارەوەی نەخشەشدا بەرزاییەكان و نزماییەكان بەڕەنگ پلەپلە نیشان دەكرێن و پێی دەوترێت كلیلی نەخشە. ئەو پلەپلەى ڕەنگ بریتین لە زاراوەكانی نەخشەكە و قوتابی كە نەخشەكە بەكاردێنێ دەبێت بزانێت مەبەست لەو زاراوانە چییە. بۆ نموونە، یەكێك لەم زاراوانە ئاوی دەریا و زەریاكان دەنوێنێ لەبەرئەوە بە شین ڕەنگ دەكرێت، شینەكەشی پلەپلەیەو هەمووی وەك یەك نابێت، چونكە دەریا و زەریا قووڵەكان بەشینێكی تێرتر ڕەنگ دەكرێن، بەڵام تەنكاوەكانیان بە شینێكی كالأ(كراوە)، واتا قووڵی ئاوەكان هەتا كەمتر بن ڕەنگەكەیان شینێكی كاڵتر دەبێت، بەو جۆرە بەگوێرەی پلەبەپلەی ڕەنگە شینەكە قووڵایی ئاوەكان چەند بن بۆمان ڕوون دەكرێنەوە.
سنووری دەریا و زەریاكانیش بە هێڵی شینی تێر دەكێشرێت و ئەم سنوورە هێڵی بەیەكگەیشتنی ئاوی دەریا و زەریاكانە لەگەلأ وشكایی و بریتیە لە هێڵێكی پێچاوپێچ و پێی دەوترێت هێلی كەناراو (خگ الساحل).
بەشی وشكانییش ڕەنگی تری بۆ دادەنرێت نەك شین، كە بە هۆیانەوە بەرزاییەكانمان بۆ دەردەكەون و پێویستمان بە بەكارهێنانی ژمارە نابێت.
بەنموونە، ئەو زەویانەى لەئاستى ڕووى دەریا نزمترن بە سەوزى تێر(زەیتونى) ڕەنگ دەكرێن، ئەو زەویانەش كە لە ئاستی ڕووی دەریان و زۆربەرز نین بەسەوزى ئاسایی ڕەنگ دەكرێن، بەڵام ئەو زەویانەى كە لەئاستى ڕووى دەریا بەرزترن بە سەوزى كاڵ (كراوە) ڕەنگ دەكرێن. هەرچەند زەویەكانیش بەرزتر بن (بیابان وبانەكان) بەزەرد ڕەنگ دەكرێن. چیا و بەرزاییەكان بە ڕەنگی قاوەیی ڕەنگ دەكرێن و ئەم ڕەنگە پلەبەپلە بە گوێرەی بەرزبوونەوەی زیاتر تۆخ دەكرێت لە قاوەیی كاڵ (كراوە) بۆ  قاوەییەكی ئاسایی و پاشان بۆ قاوەییەكى تێروتۆخ، بەڵام چیا هەرە بەرزەكان ڕەنگی سپی ڕەنگ دەكرێن .
    بۆ دیاریكردنى بەرزایی وشكایی، وقوڵایی دەریاكان، لە خوارووی هەموو نەخشەیەكدا، خشتەیەكی بچووك دەكێشرێت كە دوو ڕیزە لاكێشەی بچووك بچووكی تێدایە، ڕیزێكیان هی وشكایی و ڕیزەكەی تریان هی دەریاكانە.
   لاكێشەكانی ڕیزی یەكەم، بە گوێرەی ڕەنگەكانی وشكایی، هەر لە بەرزیی ڕووی دەریاوە بیگرە پلەپلە بەرەو بەرزتر، چ ڕەنگێ بنوێنن بەو ڕەنگە رەنگ دەكرێ، و لەتەك هەر لاكێشەیەكیشەوە چەند بەرز بنوێنێ لەڕووی دەریاوە، ئەو بەرزییە بەژمارە دەنووسرێت. لاكێشەكانی ڕیزی دووەمیش یەكەیەكە و پلەپلە بەڕەنگی شینی كالأ هەر لە ڕووی دەریاوە بیگرە بەرەو قوڵتر شینەكانی تێر تر دەكرێ، و هەر لاكێشەیەكیشیان چ قوڵاییەك بنوێنێت لە تەكییەوە دەنووسرێت. ئەم خشتە بچوكە كە بەرزایی و قوڵایی دیاردەكانی نەخشەكە ڕووندەكەنەوە، پێی دەوترێت (كلیلی ڕەنگەكان)، هەروەها كلیلى نەخشە بۆ دابەش بوونى كانزاكان وپیشەسازى وكشتوكاڵ وشوێنەوارەكان وگەشتوگوزار و دانیشتوانیش بەكاردێت لەسەر نەخشە.













–––


جۆرەكانی نەخشە
نەخشە هۆیەكی گرنگە و بەبێ نەخشە لە جوگرافیا ناكۆڵدرێتەوە، نەخشە چەند جۆرێكە و هەریەكەشیان دیاردەیەك یان كۆمەڵە دیاردەیەكی سروشتی یان مرۆیی دەنوێنێت و گرنگەكانیان ئەمانەن:
1ـ نەخشە سروشتیەكان، ئەمانەن:
أـ نەخشەكانی بەرزی و نزمی زەوی:
ئەمانە شێوەكانى بەرزی ونزمی ڕووی گۆی زەوى دەردەبڕن كە سێبەردار و ڕەنگ دەكرێن، ئەم سێبەر وڕەنگانەش سوودیان ئەوەیە كە هەموو جۆرە زەوییەكی چیایی و زورگ و بان و دەشت و ئاوەڕۆى ڕووبارەكان و جۆری كەناراوەكان و دیاردەكانی تری جیاجیا ئاشكرا دەكەن. (وەكو لە كلیلی ڕەنگەكاندا ڕوونكراوەتەوە).
ب ـ نەخشەكانی ئاووهەوا:
ئەم نەخشانە دیاردەكانی ئاووهەوای سەر گۆى زەوی نیشان دەدەن یان بەشێكیان دەردەبڕن، وەكو پلەكانی گەرمی و پەستانی هەوا (جەو) و ئاراستەكانى (با) ، شێ وباران، ئەم جۆرە نەخشانە ئاسایی بۆ ڕوونكردنەوەی تێكڕای ساڵانەی ئەو جۆرە دیاردە ئاووهەوایانە بەكاردێت، لەم جۆرە نەخشانەشدا دیسان ڕەنگكردن و سێبەرداركردن دەخرێتە كار تادابەشكردنی ئەو دیاردانە بەسەر ڕووی زەویدا ڕوون ببێتەوە. (سەیری وێنەكە بكە).














ج ـ نەخشەكانی دەریا و زەریاكان:
ئەم جۆرە نەخشانە دابەشبوونی زەریاكان و ئەو دەریایانە نیشاندەدەن كە لەگەڵیاندا یەكیانگرتۆتەوە و بایەخیش بە زانینی قوڵاییەكانیان دەدەن كە بە هۆی ڕەنگە شینە پلەبەپلەكانەوە دەردەخرێن (وەكو لە كلیلی ڕەنگەكان ڕوونكراوەتەوە)، هەروەها ڕێڕەو و ئاراستەى تەوژمە دەریاییەكان و دیاردەی تری سروشتی دەریاو زەریاكان ڕوون دەكاتەوە.

د ـ نەخشە زیندەوانییەكان (الحیویە):
ئەو نەخشانەن كە جیاوازى دابەشبوونى سامانی ڕووەك و سامانی ئاژەڵى سەر ڕووی زەوی نیشاندەدەن بۆیە ڕەنگكردن و سێبەركاری بەكاردەهێندرێت بۆ لێك جیاكردنەوەى جۆرەكانى دارستان و گیاو ڕووەكە دڕكاویەكان.(وەكو لەم وێنەیەدا دیارە).
 


2ـ نەخشە مرۆییەكان: كە ئەمانە دەگرێتەوە:
أـ نەخشە ئابوورییەكان:
   ئەو نەخشانەن كە لایەنە جۆراوجۆرەكانى چالاكییە ئابووریەكانی وەك كشتوكالأ،كانزاكارى،پیشەسازی،بازرگانی، ڕێگای گواستنەوە و هاتۆچۆكردن بەسەر ڕووی زەویدا دابەش دەكەن و نیشانیان دەدەن ، ناوچەكانیشیان بە سێبەركاری یان ڕەنگ یا هێما دەردەخرێن .(سەیری وێنەكە بكە). 














ب ـ نەخشەكانی دانیشتوان:
ئەم نەخشانە گرنگى دەدەن بەو دیاردانەی كە پەیوەندیان بە پێكهاتەی دانیشتوانەوە هەیە بەو پێیەى دیاردەى جوگرافین وەكو دابەشبوونى دانیشتوان وپێكهاتەى ڕەگەز وتەمەنیان و دابەشبوون وجیاوازى چڕی دانیشتوان وجەنجاڵی یان لە جێگایەكەوە تا جێگایەكی تر وەكو نەخشەكانی تر ئەمانیش دیاردەكانیان بەرەنگ و سێبەر و هێما دیاری كراون.
ج ـ نەخشەی مۆڵگەكانى نیشتەجێبوون (مراكز الاستیگان):
ئەم نەخشانە مۆڵگە ئاوەدانەكان نیشاندەدەن، جا ئەو مۆڵگە ئاوەدانانە دێهاتی بن، یا شارستان، كەرتەكانى پیشەسازی بن، یا بازرگانی، یا نیشتەجێبوون ، یا جێگاكانی ڕابورادن یا مۆڵگەى گواستنەوە و هاتوچۆ بن.
دـ نەخشە ڕامیارییەكان:
ئەمانەش یەكە رامیارییەكان (الوحدات السیاسیە) ى هەموو كیشوەرەكانى جیهان دەردەخەن و بەڕەنگ یەكە یەكە ڕوونكراونەتەوە و هەر دەوڵەتەش ڕەنگی جیاوازی بۆ دانراوە .(هەروەكو لە ئەتڵەسدا دەردەكەوێت).
3ـ نەخشە مێژووییەكان:
 ئەو نەخشانەیە، بایەخ بە دابەشبوونى دیاردەی ڕابردووی سروشتى و مرۆیی دەدات، وەكو نەخشەی جەنگەكان و جێگاكانیان و بڵاوبوونەوەى ئیسلام و نەخشەكانى سنوورى دەوڵەتی ئیسلامی لەسەردەمی راشدین و ئومەوی و عەبباسی و نەخشەكانی ڕێگاوبانی كۆنی بازرگانی و گەشتەكانى دۆزینەوە جوگرافییەكان وهی تر. ئەمانەش بەڕەنگ وسێبەر وهێما دەردەبڕدرێن. 
گەلێ نەخشەش هەن كە بۆ مەبەستێكی دیاریكراو كێشراون، دەتوانین بەهۆی ئەو زاراوە و هێمایانەوە بیانخوێنینەوە كە لە بەشی خوارەوەیاندا هەن و كلیلی نەخشەیان پێ دەوترێت.

















نەخشەكێشان و دانانی دیاردە جوگرافییەكان لە ناویدا:
گرانە بتوانرێت هەموو دیاردەیەكی جوگرافى كە لەسەر ڕووی زەوی چاومان پێی دەكەوێت، وەكو خۆیان و بەو شێوە ڕاستەقینەیەی كە هەن لەسەر نەخشەیەكی بچووك دیارییان بكەین، ئێمە ئەوەمان خوێند كە چۆن بەشێك لەم دیاردانە بەهۆی ڕەنگەوە نیشان دەدرێت. جا بۆ ئاسانكردنی  ئەو گرانییە پێكهاتنێكی وەها كراوە كە بەشێوەی هێما و نیشانەی دیاریكراو دەربخرێن، ئەم هێمایانەش لەسەر پێكهاتنێكی جیهانی بڕیاردراون و جوگرافیناس پێویستە لە نەخشەكێشاندا لێیان لانەدات، بەڵام بۆی هەیە هەندێ گۆڕینی تیادابكات ئەویش بە مەرجێك روونى نەخشەكە بپارێزێت و بە ئاسانی بخوێنرێتەوە و لە كەنارێكیشەوە كلیلی بۆ دابنێت، بۆ ئەوەی هەر هێما و نیشانەیەكی، دیاردە ڕاستەقینەكەی سەر ڕووی زەوی بنوێنێت و ڕوونی بكاتەوە.








گرنگترین دیاردەكانى جوگرافیا و رێگاكانى دانانیان لەسەر نەخشە:
ڕێگاكانی هاتوچۆ:
رێگاكانى هاتوچۆ، هێمای تاكە هێلأ، یان جووتە هێڵی باریك، یان ئەستووری بۆ دادەنرێت و بەیەك ڕەنگ یان بەچەند ڕەنگێك ڕەنگ دەكرێن. ڕەنگی ئاسایی رێگای قیرتاوكراوی ئۆتۆمبێل لەسەر نەخشەكان، سورە، ڕەنگی رێگا قیڕتاونەكراوەكان بە هێڵی پچڕپچڕ هێما دەكرێن.

















بەڵام هێڵی ئاسن، لەسەر نەخشە بە هێڵێك دەنوێنرێت كە بە ووردە هێلأ بڕراوە، یان بە جووتە هیڵێكی باریك و ڕەش دەنوێنرێت. پێوەری هێڵی ئاسن لە هەموو جیهاندا وەنەبێ یەك پێوەربێت، ئەم هێڵە كە لە دەوڵەتێكدا بە دوو پێوەر هەبن، دوو هێمایان بۆ دادەنرێت، وەكو لە عێراقدا هەیە، پێوەری پێوانەیی (ئاسایی) ئەوەیانە كە ماوەی نێوان هەردوو ئاسنەكە (142.5) سەنتیمەترە، وەكو هێڵە تازەكەی نێوان بەغدا و موصلأ ،بەغدا و بەصرە ، هێڵی بەغدا و قائیم و عەكاشات ، هێڵی حەدیپه و بێجی و كەركوك.













شارەكان:
شارەكان هێمای جۆربەجۆریان بۆ دادەنرێت، چوارلا یان بازنەی گەورە و بچووك، ئەویش بە گوێرەی ژمارەی دانیشتوان و گرنگی بەڕێوەبەرایەتی شارەكە دیاری دەكرێت (سەیری نەخشەكە بكە).
















	
 
سنووری نێودەوڵەتی و كارگێرییەكان :
هێماكانیان هێڵی پچڕ پچڕ و خالأ دانانە و زۆرتریشی بە سوور ڕەنگ دەكرێن و ئەستوریشیان جیاوازە تا بە ئاسانی سنورە نێودەوڵەتی و كارگێرییەكان بناسرێنەوە. (سەیری نەخشەكە بكە).
هێما و نیشانەی تریش هەن و زۆریشن، وەكو ڕووبارە هەمیشەییەكان كە بە هێڵی شینی پێچاوپێچ یان لە نەخشە ڕەنگ نەكراوەكاندا بە هێڵێكی ڕەشی پێچاوپێچ هێمادەكرێت. ڕووبارە وەرزییەكانیش بە هێڵی پچڕپچڕی شین هێما دەكرێن، بەڵام دەریاچە و زۆنگاوەكان بە پەڵەی شین شین هێمادەكرێن، هەرچی چۆم وزەلكاوە كاتییەكانە ئەوانە ووردە هێڵی هاوتەریب و ئاسۆیی و پچڕپچڕیان بۆ دادەنرێت.
هەتا زیاتریش شارەزای هێماكانی نەخشە ببین، سوودی زۆرتری لێ دەبینین چونكە هێما و زاراوەكانی نەخشە زمانی نەخشەكەن.
گەورەكردن و بچووككردنەوەی نەخشە:
بەچەند ڕێگەیەك نەخشەكان گەورەتر یان بچووكتر دەكرێنەوە،تەنیا چەند ڕێگەیەكیان دەخوێنین و ئەمانەن:
1ـ بەڕێگەی چوارگۆشەیى:
ئەم ڕێگەیە ئاسانترین ڕێگەی هێلكارییە كە نەخشەی پێ گەورە یان بچووك بكرێتەوە، بە نموونە ئەگەر بمانەوێت نەخشەیەك دوو ئەوەندەی خۆی لێبكەین، یەكەم هەنگاو دەیكەین بە چەند چوارگۆشەییەكەوە، ئنجا ئەو تابڵۆیە دێنین كە نەخشە تازەكەی لەسەر دەكێشین، چوارچێوەیەكی لەسەر دەكێشین كە هەر لایەكی دوو ئەوەندەی لایەكی نەخشە بچكۆڵەكە بێت (واتا درێژیەكەی دوو ئەوەندە و پانییەكەشی دوو ئەوەندەی پانیی نەخشە بچكۆڵەكە بێت). دوایی ناو چوارچێوە گەورەكەش بەش بەش دەكەین كە هەر بەشەی چوارگۆشە بێت، بە مەرجێ ژمارەیان ئەوەندەی ژمارەی چوارگۆشەكانی ناو نەخشە بچكۆڵەكە بێت و هەر یەكەیان دوو ئەوەندە گەورەتر بن، بۆ ئاسانكردنیش دێنین چوارگۆشەكانی هەردوو نەخشەكە لە ڕاستەوە بۆ چەپ بە (ئاسۆیی) و لەسەرەوەش بۆ خوارەوە بە (ئەستونی) ژمارەیان لەسەر دادەنێین، ئینجا بە تەواوی هەرچی لە ناو چوارگۆشەكانی نەخشە بچكۆڵانەكەدا هەیە، لە ناو چوارگۆشەكانی بەرامبەریاندا لە تابڵۆ گەورەكەدا دەكێشین و بەو جۆرە ئەو نەخشەیە دەردەچێت كە دەمانەوێت.(سەیری وێنەكە بكە). 









2ـ ڕێگەیەكیش هەیە جێگای تەنگ و پێچاوپێچی پێ گەورە یان بچووك دەكرێتەوە وەكو ئاوەڕۆی ڕووبارەكان یان ڕێگای ئۆتۆمبێل یان هێڵی ئاسن یاخود ڕێگای ناو چیاكان، پێی دەوترێت ڕێگەی سێگۆشە چونیەكەكان (المپلپات المتماپلە)، چونكە ئەو جۆرە جێگایانە بە ڕێگەی چوارگۆشە گەورەكردن و بچووككردنەوەیان گرانە. (سەیری وێنەكە بكە).







 









3ـ بەهۆی وێنەنما (الفانوس السحری):
نەخشە بنچنییە بچكۆڵەكە دەمەو ڕوو لەسەر بنكەی هەڵگری چراكە دادەنێین، ئینجا ئەو كاغەزەی كە نەخشەكەی لەسەر دەكێشین بە دیوارێكەوە قایم دەكەین و ژوورەكەش تاریك دەكەین، ئینجا چراكە دادەگیرسێنین و بە هەردوو چوارلادا دەیبزوێنین و زەڕەبینەكەی پێشەوەش بەرەو پێش و بەرەودوا دەجوڵێنین بۆ ئەوەی وێنەی نەخشەكەمان لەناو چوارچێوەكەدا بەو قەوارەیە بۆ دەرچێت كە دەمانەوێت، ئنجا نەخشەكە لەسەر كاغەزەكە دەكێشین كە بە تەواوی هەموو شتێكی تیادا دەرنەكەوتووە.

4ـ بەهۆی ئامێرى وێنەنمای (ئۆڤەرهێد): ( Overhead ):
توێكڵە ڕوونەكەی نەخشەكە كە(سلاید)ی پێ دەڵێن و نەخشەكەی لەسەر كێشراوە، دەیخەینە سەر ئامێرى وێنەنماكە، بەو جۆرە نەخشەكەمان بە گەورەكراوی لەسەر پەردەی وێنەنماكە بۆ دەردەچێت، ئینجا ئەو كاغەزەی كە دەمانەوێت نەخشەكەی لەسەر بكێشین دەیخەینە سەر پەردەكە و قەڵەم رەش بەسەر سنوور و دیاردەكانی ترى نەخشەكە دا دێنین( ).


5ـ ئامێری گەورە و بچووك كردنی نەخشە (پانتۆگراڤ):

6ـ ڕێگەى كۆپی نوێ : ڕێگەیەكی لەبەرگرتنەوەى تازەش هەیە، كە ئامێری وێنەگرتنی تایبەتیی تێدا دەخرێتەكار وەكو ئەوانەی لە فەرمانگەى (ڕووپێو) و فەرمانگە زانستییەكاندا هەیە، یان بەهۆی ئامێری كۆپیكردنى ئاسایییەوە نەخشەی پێ گەورە و بچووك دەكرێتەوە.


