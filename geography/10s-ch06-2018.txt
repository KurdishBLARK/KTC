
بەشی شەشەم
جوگرافیای پیشەسازی
پیشەسازی:
      ئادەمیزاد لەسەرەتاكانى ژیانییەوە پیشەسازی لەسەر زەوى كردووە چونكە لە بەرد دەمەتەوری تاشیوە ولە تەلزمی بەردی چیم دەمەچەقۆ و  ولە قوڕیش تەنكە خشتی بۆ لەسەر نووسین و دەفریشی لێ دروستكردووە.
دوای ئەوەی ئاشناى كانزاكارى بوو یەك لە دوای یەك كانزاكانى دۆزییەوە، بە درێژایی سەردەمە یەك لەدواى یەكەكانیشەوە توانیی دەستكردەكانی خۆی باشتر بكات وهەمەجۆرە شتیان لێ دروست بكات ودەستیشی كرد بەدروستكردنی خشلأ وئامرازی تەور وشمشێر و ڕمی جەنگ وكەرەسەی جووت و دورینەوەى دانەوێڵەش.
ئینجا دەستی كرد بە بژارەو پاككردنەوەو ڕستنی خوری و جلوبەرگ و پۆشاكی خۆی لێ چنی تا خۆی لەسەرماوسۆڵە ودووهەوایی بپارێزرێت، بەو جۆرە هەندێ پیشەی ئاڵۆز لەپاڵ كشتوكاڵ و ڕاوكردن وشوانی پەیدابوون كە بە پیشەسازى ناسرا، كاریشى بریتى بوو لە گۆڕینى مادە خاوەكان كە(سەربەخۆ وبەو شێوەیەی كە هەبوون) هیچ سوودێكی ڕاستەوخۆی بۆ ئادەمیزاد نەبوو، بۆ بارێكی ئەوتۆ كە لە گەلێ ڕووەوە سوودی لێ وەردەگرت.لەمەوە بۆمان دەردەكەوێت كە پیشەسازی بریتیە لە(كرداری گۆڕینى مادەكان لەبارە ڕەسەنەكەیەوە بۆشمەكی تازەی شێوەجیاواز كە بۆمرۆڤـ بەسوودترەو لە زۆر بوارى زیاتر حەز و پێویستییەكانی دابین دەكات). پیشەسازی وەكو پیشەكانی تر بە چەند قۆناغێكدا تێپەڕیوە كەئەمانەن:
یەكەم: قۆناغی دەستكردی ماڵەوە:
لە چاخە دێرینەكاندا چالاكیی پیشەسازی سەربەخۆ و جیانەبووە، چونكە ژمارەی مرۆڤـ لەو چاخانەدا كەمبووە و پێویستیشیان ساكار بووە و ئەوەندەش نەبووە. خێزانەكانیش شانبەشانی چالاكیی كشتوكاڵكردن و ڕاوكردن بە دەستی خۆیان ئامێر و ئامرازی ساكاری پێویستی خۆیان دروستكردووە كاتێكیش زۆربوون پێویستیان بەشمەك زیادبوو، كەئیتر كەوتنە ئەوەی بە كۆمەلأ بژین وبەرووبومی خۆراكیان پتربوو، لە خۆشیان زیاد مایەوە، ئەوسا چەند كەسانێكیان تێدا هەڵكەوت توانای دروستكردنی شمەكی هەمەجۆریان تێدا ڕسكابوو كە بۆدابینكردنی هەموو جۆرە پێویستییەك ئەو شمەكانەیان بە دەست دروستدەكرد، بەوەش لە دروستكردنی ئامانی گلكار و ئامرازی جەنگ وتەونی خوری وكەتان و دروستكردنی خشڵدا جۆرە پسپۆڕیەك هاتەدی. بێگومان ئەو كەسانە بەو دەستڕەنگینی وپسپۆرییەوە لە شوان و جوتیار و ڕاوچی جیاوازیان بووەو خەڵكەكە ناسیویانن. بەو جۆرە یەكەم چینی خاوەن پیشە لەكۆمەڵدا هاتەكایەوە. ئەوكارگانە ئیتر خۆیان ئەو كەرەسە خاوانەیان پەیدادەكرد كەبەكاریان دەهێنا و بەدەستى خۆیان ئەو شمەكانەیان لێ دروستكرد كەشارەزا و پسپۆربوون لە پیشەسازیەكەیدا،شوێنى كارو بەرهەمهێنانەكەو دروستكردنەكەش هەمووى ماڵەوە بوو هەر بۆیە بەم قۆناغە دەوترێت (قۆناغی دەستكردى ماڵەوە).
كاتێكیش بازاڕەكان پەرەیان سەند و گەورەبوون وپەیوەندی و هاموشۆی نێوانیان دەستی پێكرد،چینێكی بازرگان پەیدابوون و لەگەلأ خاوەن پیشەكاندا دەستیان كرد بە كاركردن لەگەڵ یەكتریدا، بۆ نموونە، دەچوون خووریان پەیدا دەكرد ودەیاندا بەو ماڵانەی كەدەتوانن بیڕێسن، ئەوانیش دەیانڕست و دەیانكرد بە بەن و بە داو، یان دەچوون بەن و داویان كۆدەكردەوە وبەسەر ئەو ماڵانەدا بەشیان دەكرد كە دەتوانن تەونی بكەن وبیكەن بەقوماش.ئنجا بازرگانەكە دەگەڕایەوە بۆئەوەى داهاتەكەیان لەگەڵ دابەشبكات ،هەتا ئێستاش هەندێ شێوەى ئەم قۆناغەى پیشەسازیە لە چەند وڵاتێكدا ماوە ،وەك پیشەسازى ئاوریشم لە یابان و دروستكردنى عەبا و بەڕە و حەسیر لەهەندێ گوندى عێراق.

دووەم: پیشەسازیی ئامێركار:
     ئەو شمەكانە داواكاریان زۆر بوو و ژمارەی دانیشتوانیش زیادى كردو ئاستی گوزەرانیش بەرزبوون، بەتایبەتی لەدوای دۆزینەوە جوگرافی كە لەكۆتاییەكانى سەدەی پانزەهەمدا دەستی پێكرد و بووە هۆی ئەوەی كە خەڵكێكی زۆری دانیشتوانى ئەوروپا كۆچبكەن بۆ ئەو ووڵاتە تازە دۆزراوانە.لەبەر ئەو هۆیانە ئیتر پیشەی دەستكردی ماڵەوەو  كارگە بچكۆڵەكانی ناوماڵەكان بەو بەرهەمە كەمەیەوە نەیدەتوانی شمەكی دروستكراو بۆ ئەو بازاڕانە دابین بكات، بەتایبەتیش كە ئاسۆی بازرگانی نێوان ئەوروپا و جیهانى تازە كەوتە فراوانی،ئەمەش هەلێك بوو بۆ خاوەن پیشەكان ڕەخسا،ئیتر كەوتنە هەوڵی ئەوەى پشەكەیان پەرەپێ بدەن وهەوڵى ئەوەیان بوو شێواز و ئامێری تازە دابهێنن كە بەرهەمی پیشەسازی پێ زیاد بكەن، لە سەرەتاى سەدەی هەژدەهەمدا بۆ یەكەم جار لە بواری پیشەسازی چنین ئەوەیان داهێنا كە مەكینەكانی ئەم پیشسازییە پەرەپێبدەن وبەهێزی ئاوی خوڕ بیخەنەگەڕ، بەو جۆرە بەرهەم زیادیكرد. لە كۆتاییەكانى سەدەی هەژدەهەمیشدا هێزی هەڵم دۆزرایەوە و لە پیشەسازیدا بەكارهێنرا. سەرەنجام پیشەسازی پێشكەوت و گەیشتە ئەم قۆناغەی ئێستای، واتە قۆناغی كارگەی گەورە.ئیتر ئیشی دەستكرد  و كارگە بچكۆڵەكان گواسترانەوە بۆ ناو بینای گەورە كە ژمارەیەك كارگە لەسەر ڕێكسختنی دیاریكراو كاری تێدادەكەن وئامێرى گەورە و پەرەسەندووی تێدا بە هێزی خەڵوزی بەردین و نەوت وشتی تر دەخەنەكار.
ئەوگۆڕانە فراوانەی لەچالاكیی پیشەسازیدا ڕوویدا لە پێشەوە هەنگاو بە هەنگاو هاتەدی، یەكەم جاریش تەنیا بەریتانیای گرتەوە، كە داهێنانێكی زۆری لەوێوە گەیشتە هەرێمەكانی ئەوروپای ڕۆژئاوا و ویلایەتەكانی باكوری خۆرهەڵاتی ووڵاتە یەكگرتوەكانی ئەمریكا و دواییش بۆ گەلێ دەوڵەتانی جیهان.










بایەخی پیشەسازی:
    شانبەشانی پەرەسەندنی پیشەسازی وهەنگاونانی لەقۆناغێكەوە بۆ قۆناغێكی تر،گۆڕانێكی بەرفراوان لەژیانی خەڵكی ناوچە پیشەسازییەكاندا بەتایبەتیش لەم سێ سەدەیەی دواییەدا ڕوویدا. ئەو گۆڕانە هەر تەنها نەبووە هۆى زیادبوونى داهاتى ئەوانەى كە كاری تێدادەكەن، بەڵكو بووە هۆى پەیدابوونى چەند چینێكی تازە لە كۆمەڵگەو پەیوەندی نێوان دانیشتوانی گۆڕی، هەروەها پیشەسازی بووە هۆى پێشكەوتنى  كشتوكاڵ ودەرفەتی زیاتریش بۆ كردارەكانى كشتوكاڵ رەخسا و ڕووبەرێكی فراوانی بۆكشتوكالأ وەبەرهێنرا ودەرگای ژیانی تازەی لە هەموو ڕوویەكەوە خستەسەرپشت.بەو جۆرە پیشەسازی بوو بە بناغەیەكی سەرەكى گەشەسەندن وپەرەسەندنی شارستانێتی مرۆڤایەتى.









لە رۆژگارى ئەمرۆشماندا پیشەسازى بە هۆكارێكى سەرەكى بەرزكردنەوەى ئاستى خۆشگوزەرانى گەلان و نەهێشتنى بێكارى دادەنرێت، وڵاتانى ناپیشەسازى بۆ بەرزكردنەوەى ئاستى خۆشگوزەرانیان ناتوانن بەتەنها پشت بەكشتوكاڵ یان بەكانزاكارى و ناردنى كانزا بۆ دەرەوە ببەستن،بەڵكو تەنها بە پیشەسازى ئەم وڵاتانە دەتوانن بارودۆخى ژیانیان لەڕیشەوە بگۆڕن (تەنانەت ئەو وڵاتانەى كەلە دەرامەتى سروشتیشەوە هەژارن)،نمونەش بۆ ئەمە زۆرە،سویسرا هەرچەندە زۆربەى خاكەكەى شاخ وداخى سەختە و ڕووبەرى زەوی كشتوكاڵیشى زۆر كەمە و كانزاشى زۆر دەگمەنە، كەچى خۆى گەیاندۆتە یەكێ لەو وڵاتانەى كە خاوەنى بەرزترین ئاستى خۆشگوزەرانیە لەجیهاندا،هەروەها وڵاتانى ئەسكەندەنافیا بەهۆى پیشەسازیەوەیە خۆیان گەیاندۆتە ئەو ئاستە بەرزەى خۆشگوزەرانى وێڕاى ئەوەى زۆربەى خاك وزەویەكانیان شاخ وداخەو دەكەونە ئەوپەڕى باكورى گۆى زەوى كەنزیك دەبنەوە لەبازنەى جەمسەرى باكور و وەرزى گەشەسەندنى ڕووەكیشیان زۆر كورتە.هەروەها هۆڵەندا و دانیمارك ویابانیش لەنمونەى ئەو وڵاتانەن كەپیشەسازى بۆتە هۆى بەرزكردنەوەى ئاستى خۆشگوزەرانیان.
لەمەوە پیشەسازى لەڕووى كۆمەڵایەتیەوە بەماناى پێشكەوتن دێت،  لەڕووى ئابووریەوە بەماناى دەوڵەمەندبوون وبەرزكردنەوەى ئاستى خۆشگوزەرانى دێت، لەڕووى ڕامیاریشەوە ماناى سەربەخۆیی ئابوورى وگەلان خاوەن ئیرادەى خۆیان دەبن. بەڵام بۆچى پیشەسازى دەبێتە هۆى بەرزكردنەوەى ئاستى حۆشگوزەرانى چونكە بەهاى بەرهەمى كانەكانى كانزا وكێڵگەكانى كشتوكاڵ و درەختى دارستانەكان وسەرچاوەكانى تر بەرزدەكاتەوە، بۆنمونە یەك تەن لە نەوتى خاو(پترۆڵ) بەهاكەى چەندین جار بەرزدەبێتەوە كاتێك بەنزینى ئۆتۆمبیل وپلاستیك و لاستیكى لێ دروست دەكرێت، بەهاى درەختیش بەرزتردەبێتەوە كاتێك دەكرێتە دەرگا و پەنجەرە و كاغەز و ئاوریشمى دەستكرد، هتد...
بەهۆى پیشەسازیەوە داهاتى نەتەوەیی وڵات زیاد دەكات و هەلى بەكارخستنى كرێكار فراوانتر دەبێت و بێكارى كەم دەبێتەوە، ئەمە جگە لەوەى بەهۆى پیشەسازیەوە چەندین كەرەستەى خاوى سەرەتایی بۆ پیشەسازیەكانى تر دابین دەكرێت بەمەش پێداویستى ناوخۆ پڕدەبێتەوە و هاوردەنى كەم دەبێتەوە و ناردەنى زیاتر دەبێت و پاشەكەوتى دراوى بیانى ئەم وڵاتە زیاتر دەبێت، كە ئەمەش خزمەتێكى گەورە بە ئابوورى نەتەوەیی وتواناى دارایی وڵاتەكە دەگەیەنێت.ئەوانەى لەپیشەسازى كاردەكەن بەشێوەیەكى گشتى جیاوازن لەوانەى لەكشتوكاڵ و لەپیشەكانى تردا كاردەكەن لەڕووى ئەوكاتانەى بۆیان دەمێنێتەوە پاش كارى رۆژانەیان كە دەیقۆزنەوە بە زیادكردنى رۆشنبیرى و زانیارى و چاكتركردنى كاروباریان وكاركردن شانبەشانى یەكتر بۆ هێنانەدى داخوازیەكانیان و بەدەستهێنانى زیاترى كەڵك وسوود، هەر لەبەر ئەمانەشە كە پیشەسازى دەبێتە هۆى بەرزكردنەوەى ئاستى كۆمەڵایەتى و ئابوورى و رۆشنبیرى بۆ ئەوانەى لەو بوارە كاردەكەن هەربەمەشە كۆمەڵگە پیشەسازیەكان جیاوازن لەكۆمەڵگەكانى تر.
پیشەسازى شارەزایى و زانیارى‌و كارامەیى‌و تەكنیكى دەوێت، هەربۆیە  پیشەسازى بەرزترین قۆناغى ژیانى شارستانیى پڕ چالاكى ودینامیكى دەنوێنێت،كە چاكترین هۆى توانایى زانست ‌و تەكنیكى بۆمیللەت دەڕەخسێنێ، هەر هێز و توانایەكى خۆرسك ‌و هى ئادەمیزادیش، كە هەیبێ، بۆى دێتە ژێر بار و سوودى لێ وەردەگرێت، بەو پێیە پیشەسازى بە ئاڵۆزترینى چالاكى ئابوورى دادەنرێت، لە هەمووشیان زیاتر زووتر ئامانج ‌و ئاواتى ژیانى بەختیارى ‌و سەربەرزى بۆ گەلان دابین دەكات.



بنەماكانى پیشەسازى:

      ئەگەر چاوێك بەو ناوچانەدا بخشێنین كە پیشەسازى لێ دامەزراوە ئەوا دەبینین چەند بارودۆخێكى دیاریكراو هەن وەك بوونى كەرەستەى خاو(سەرەتایی) وەك خاوەكانى ئاسن و تەختە بۆ پیشەسازى توانەوەى ئاسن و كاغەز، یاخود بوونى سەرچاوەكانى ووزە وەك خەڵووز و نەوت، لەهەندێ ناوچەشدا چڕى دانیشتوان وپێویستى زۆریان بۆ شمەك وادەكات ئەو پیشەسازیانەى لێ دابمەزرێ، كە بازاڕى هەیە و خواستى لەسەرە،بۆیە دامەزراندنى پیشەسازى لە هەر ناوچەیەك پێویستى بە چەندین هۆكار هەیە كەپێیان دەوترێت بنەماكانى پیشەسازى وگرنگترینیان ئەمانەن:(كەرەستەى خاو، سەرچاوەى ووزە،بازاڕ،سەرمایە،كار، هاتوچۆوگواستنەوە...) مەرج نیە هەموو ئەوبنەمایانە فەراهەم بن بۆ دامەزراندنی پیشەسازیەك ، جارى واهەیە یەك بنەما یان زیاتر بە هۆكارى دامەزراندنى پیشەسازیەك دادەنرێت.




یەكەم: كەرەستە خاوەكان

      ناوچەیەك كەرەستەى خاوى تێدا هەبێت، رێگا بۆ دامەزراندنى پیشەسازى خۆشدەكات، بەتایبەتی ئەگەر هاتوو ئەو كەرەستە خاوانە لەوانە بوون كە زوو تێكدەچێت و بە گرانی بۆ جێگاى دوور بگوازرێنەوە، یان كرێى گواستنەوەیان بە گوێرەى نرخیان زۆر بە گران بوەستێت، بۆیە دەبینین ئەو جێگایانەى میوە و سەوزە و شیر و گۆشت ‌و ماسیى زۆرە، پیشەسازى لە قوتونانى ئەو كەرەستانەى تێدا دادەمەزرێت، هەروەها ئەو جێگایانەش كە بەردى گەچ(قسڵ)ى زۆرە پیشەسازى چیمەنتۆى لێ دادەمەزرێت، ئێستا بۆمان دەردەكەوێت كە لەسەرچى پیشەسازیى لە قوتونان لە كەربەلاو پیشەسازیى دۆشاوى تەماتە لە دهۆك‌و پیشەسازى چیمەنتۆ  لە حەمام ئەلعەلیل‌و لە سەماوە دامەزراون.
	ئەوەى شایانى وتنیش بێت ئەوەیە كە پێشكەوتن‌و پەرەسەندنى هۆى گواستنەوە لەم دوادواییەدا، پەیوەندى دامەزراندنى پیشەسازى بە جێگاى كەرەستە خاوەكانەوە كەمتر كردووتەوە، واتا كەرەستە خاوەكان بە ئاسانى‌و بە هەرزان دەگوازرێنەوە بۆ جێگاى ترو بە گوێرەى پێویست شمەكیان لەوێ لێ دروست دەكرێت، ئەوەش لە باسى بنەماى گواستنەوەدا روون دەكەینەوە.





دووەم: سەرچاوەى ووزە 

	گرنگترینى ووزە كە ئەمڕۆ پیشەسازى لەسەر بەندە خەڵووز و نەوت ‌و گازى سروشتى ‌و تاڤگەى ئاو و هێزى گەردیلە یە (ئەتۆم).
پیشەسازى ئاسن ‌و پۆڵا كە گەورەترینى پیشەسازییەكانە لە نزیك كانە خەڵووزەكانەوە دامەزراوە، چ لە ئینگلتەرەو حەوزى رۆڕ لە ئەلمانیا و بەشى باكورى كانەكانى ئەپەلاشیا لە وڵاتە یەكگرتووەكانى ئەمریكاو چ لە كانەكانى دۆنتز(دۆنتسك)ى ئۆكرانیا، هەموویان نزیك لە كانە خەڵوزەكانەوە دامەزراون. كاتێكیش هێزى ئاو هێنرایە ژێر بارو، كارەباى لێ پەیدا كراو هێزى كارەباكەشى توانرا بۆ دوور بگواسترێتەوە، بۆیە پیشەسازى دوور لە كانەكان دامەزرا، وەكو پیشەسازیى ئاسن لە سوید. لەم دوادواییەشدا پیشەسازى لە جێگەى وەها دامەزرا كە جاران زۆر بە دوور دادەنرا لە سەرچاوەى سووتەمەنییەوە، بەڵام ئێستا بەهۆى پێشكەوتنى گواستنەوەى نەوت‌و گازى سروشتیەوە ئەو رێگا دوورە بە دوور دانانرێت.

سێیەم: بازاڕ

	زۆربەى پیشەسازییەكان لە نزیك شارە گەورەكانەوە دادەمەزرێن كە كاروبارى گواستنەوە و هۆى هاتوچۆى چاكى لێیە، چونكە چڕى دانیشتوان و  سەرمایەدارى زۆر و كڕیارى هەمەجۆر تێدا دەژین، واتا پیشەسازییەكە بازاڕەكەى لێ نزیكەو هەموو بەروبوومێكى دروستكراوى بۆ دەنێرێ ‌و قازانجێكى زۆرى دەست دەكەوێت، بێگومان بازاڕ گەرمى شمەكى دروستكراو گرنگترینى بنەماكانى دامەزراندن‌و بەردەوامى پیشەسازى‌و كردارى وەبەرهێنانە.
چوارەم: سەرمایە
 سەرمایە كۆلەگەى دامەزراندنى پیشەسازى نوێیە،چونكە پیشەسازیى نوێ پێویستى بە سەرمایە و پارەیەكى زۆرى تێدەچێت، تەنیا كەسێكیش ناتوانێت ئەو سەرمایە گەورەیە دابین بكات، لەبەرئەوە چەند كەسێك بەهاوبەشى بۆ ئامادەكردنى دەكەونە هاوكارى. لە هەندێ وڵاتانیشدا كە دانیشتوان سەرمایەیەكى زۆریان لە دەستدا نییە، دەوڵەت خۆى سەرمایە ئامادە دەكات وئەركى پارەدانى پرۆژە گەورەكانى پیشەسازى دەخاتە ئەستۆى خۆى.
لەم دوادوایەشدا، سەرمایە لە گەلێ شوێنى ئەم جیهانەدا زۆربووەو پەیوەندیى بانك‌و لە نێوان دەوڵەتاندا فراوانتربووە،لەبەرئەوە سەرمایەى نەختینە بەئاسانى دەگاتە هەموو لایەكى ئەم جیهانە بەو مەرجەى قازانجى مسۆگەرى تێدا بێت،بەو جۆرە دەگاتە ئەوجێگایانەى پرۆژەى پیشەسازیى تێدا دامەزرێ. بۆیە ئەگەر لەناوچەیەكدا سەرمایەى ناوخۆ نەبوو،دامەزراندنى پیشەسازى لەجێى وادا لەسەر سەرمایە پەكى ناكەوێت.

پێنجەم: كار
     پیشەسازى بە گشتى پێویستى بەكارى تەواوە،ئەو كارەش كەم بێت یان زۆر، كارامە بێت ، یان ناكارامە هەر جۆرێكیان بێت بە گوێرەى جۆرى پیشەسازییەكە ئەو كارە پێویستە. دامەزراندنى هەندێ پیشەسازى كارگەرى پسپۆر و شارەزاى ووردى تەواوى دەوێت ، پیشەسازیى ئامێر و كەرەستەى كارەبایى‌و ئەلكترۆنى‌و كاتژمێر لەو جۆرەن، بەڵام پیشەسازیى مافور‌و ئاوریشم، وەكو ئەوانەى وڵاتى چین‌و ئێران كرێكارى زۆرو هەرزانى دەوێت.
لەو ناوچانەى كە چڕى دانیشتوانیان بەرزە پیشەسازی زۆر هەیە، چونكە كرێكارى هەرزانى زۆریان لێیە، سەرەڕاى ئەوەش ئەو لێزانى‌و كارامەیى‌و شارەزاییەى كە لەو ناوچانەدا هەن، بوونەتە هۆى دامەزراندنى پیشەسازیى پسپۆرى.

شەشەم: گواستنەوە و هاتوچۆ

       رێگاوبان بنەمایەكى گەورەى دامەزراندنى پیشەسازییە، لەبەر ئەوە گەلێ جار پیشەسازى لە جێگایەك دادەمەزێت كە رێگاوبان‌و گواستنەوەى تێدا زۆر بێت‌و هەرزانیش بێت ‌و لە هەموو لایەكیشەوە رێگاوبانى بێتەوەسەر و  تێچوونى زیادەی تر نەچێتەوە سەر گواستنەوەى كەرەسەى خاوو شمەكە دروستكراوەكان، وڵاتەكانى خۆرئاواى ئەوروپاش باشترین نموونەى ئەم جۆرە پیشەسازییەن لە جیهاندا، چونكە رێگاوبان‌و هۆى جۆربەجۆرى گواستنەوەیان زۆرە.
هەروەها دەریاچە گەورەكانى ئەمریكاى باكور گەلێ پیشەسازییان لە نزیكەوە دامەزراوە چونكە رێگاى ئاویى هەرزانى هەیە.
جا دواى ئەوەى بنەمەكانى دامەزراندنى پیشەسازیمان خوێند، ئێستا لە یەكێك لە پیشەسازییە گەورەكان دەكۆڵینەوە، تا بزانین ئەو بنەمایانەى باسمان كردن چ كارێكیان لە دامەزراندنیدا هەیە، واتا دەمانەوێت بزانین چۆن چۆنى ئەو بنەمایانە لەگەڵ دامەزراندنى ئەم پیشەسازییەدا گونجاون، ئەو پیشەسازییە گەورەیەش كە ئێستا لێى دەكۆڵینەوە، پیشەسازیى پاڵاوتنى نەوتە.
پیشەسازى پاڵاوتنى نەوت
	پاڵاوتنى نەوت ئەو پیشەسازیەیەكە پشت بە دەرهێنراوە نەوتیەكان دەبەستێت. هەندێ جاریش پێى دەڵێن پوختەكردنى نەوت،نەوت شلەیەكە گەلێ جۆرە هایدرۆكاربۆناتى تێدایە كەلە رێژەى هایدرۆكاربۆناتى خەڵووز زیاترە،جگە لەوەش خڵتەو لیتەیەكى تێكەڵى خۆیواوك وقوڕ ولم ‌و گۆگردو شتى ترى تێدایە.
نەوت تێكەڵاوێكەو لە چەند پێكهاتەیەكى جیاواز پێكهاتووە، پێكهاتنى هەندێكیان ئاسانەو هى هەندێكى تریان ئاڵۆزە، لەبەر ئەوە نەوت بەرهەمى جیاوازى لێ پەیدا دەبێت‌و هەندێكیان لە هەندێكیان بە هۆى كردارێك لە كردارەكانى دڵۆپاندنەوە جیا دەكرێنەوەو شلە جۆربەجۆرەكانى كە پلەى كوڵانیان جیاوازە، بەهۆى دڵۆپاندن دەكرێن بە گازو ئەمانیش بە ساردكردنەوە  دووبارە خەست دەكرێنەوەو شلەى جۆربەجۆریان بە جیاجیا لێ پەیدا دەبێت، بەنزینى فڕۆكەو هى ئۆتومبێل‌و نەوتى سپى‌ونەوتى دیزل‌ونەوتى رەش بەوجۆرە پەیدا دەبن،گەلێ جۆرى رۆن‌و گریس هەر بەو جۆرە لە نەوتى خاو جیا دەكرێنەوە،جگە لەوانەش پاشماوەى قورس‌و هەندێ جۆرە گازیش لەو كردارانە بەجێ دەمێنێ، هەندێك لەو بەرهەمانە هۆیەكانى گواستنەوەو هاتوچۆیان پێ دەخرێنەكارو لە ئێستگەكانى پەیداكردنى هێزى كارەباشدا بەكاردەبرێن، هەندێكى تریان دەبن بە كەرەسەى خاوى پیشەسازیى پترۆكیمیاوى، كە سەدەها مادەى پلاستیك‌و لاستیك‌و ریشاڵ‌و داوى وەكو دەستكردو گەلێ مادەى توێنەرەوەو نەفتالین‌و جۆرەها بۆنى خۆش‌و بۆیاخ‌و داوودەرمان‌و مادەى ئارایشت‌و رازاندنەوەیان لێ دروست دەكرێن، قیڕیش لە دواى هەموویانەوە دروست دەكرێت.
    پیشەسازى پاڵاوتنى نەوت كاتى خۆى هەر لە نزیك كانەكانەوە دادەمەزرا،بەڵام ئێستا پێشكەوتنى هۆیەكانى گواستنەوەوبەتایبەتیش كەشتى گواستنەوەى نەوت ‌و راكێشانى لوولەى نەوت بۆماوەى دوور، واى كردووە كە ئەم پیشەسازییە لەجێگاى زۆر دوریش لە  كانەكانەوە دابمەزرێت، بەتایبەتیش لە هەندێ بەندەردا كە بە ئاسانى ‌و بە هەرزان نەوتى خاوى دەگاتێ، لە ڕێى دەریاشەوە بەروبوومى دروستكراوى خۆى بۆ دەرەوە دەنێرێت،وەكو كارگەكانى پاڵاوتنى نەوت كە نزیك شارى عەدەن دامەزراون، كەچى وڵاتى یەمەن بیرە نەوتیشى هەر تێدا نییە،بەڵام جێگاى بەندەرەكەى عەدەن كە بۆتە رێڕەوى نەوت هەڵگرەكانى نێوان كەنداوى عەرەب ‌و دەریاى سوور و لەوێشەوە بۆ نۆكەندى سوێس‌و بەرەو ئەوروپا. كارگەى پاڵاوتنى نەوت لەو بەندەرانەشدا دادەمزرێت كە لوولەى نەوتیان دەگاتێ‌و تیایاندا كۆتاییان دێت، وەكو ئەوەى شارى (تەرابلوس)ى كەناراوەكەى لوبنان، كە هێڵى لوولە نەوتەكانى عێراقى، روو لە دەریاى ناوەڕاستیان تێدادەوەستێ، هەروەهاش ئەوەى (زەهرانى) باشورى بەیروت، كە هێڵى لوولە نەوتەكانى (تاپلاین) ى سعودیەیان تێدا دوایى دێت. 
    بازاڕى جەنجاڵیش بۆ ساغكردنەوەى نەوت دیسان لە دامەزراندنى پیشەسازیى پاڵاوتنى نەوتدا كارى خۆى هەیەو،ئێستا گەورەترینى كارگەى ئەو پیشەسازییە لەنزیك بازاڕەكانى ساغكردنەوەى لێ دەرهێنراوەكانى نەوتەوە دادەمەزرێت،چ ئەوانەیان كە هۆى گواستنەوەو هاتوچۆیان پێ دەخرێنەگەڕو، هێزى كارەبایان لێ پەیدا دەبێت‌و چ ئەوانەیان كە دەبن بە كەرەسەى خاوى پیشەسازیى پترۆكیمیاوى ، هەر لەبەر ئەو بازاڕ گەرمیەشە كە پیشەسازیى گەورەى پاڵاوتنى نەوت لە نزیك شارەكانى ئەمستردام‌و ناوچەى لەندەن‌و شارەكانى ژاپۆندا دامەزراون.
ئەم پیشەسازییە ئەمڕۆ كە بەو مەزنییە پێشكەوتووەو كیمیاو ئەندازەی تێدا دەخرێنەكار، بێگومان سەرمایەى گەورەى تێدا وەبەردەهێنرێت، لەبەرئەوە لە وڵاتانى دەوڵەمەندى وەكو ژاپۆن‌و خۆرئاواى ئەوروپادا زیاتر دادەمەزرێت. هەرچەندە پاڵاوگە نوێیەكانى نەوت رووبەرێكى فراوانیان پێویستە كەچەندین كیلۆمەترى چوارگۆشە دەگرێتەوە بۆدامەزراندنى قوللەى بەرز و عەمارى  گەورە و فڕنى داگیرساوى زۆر و لوولە نەوتێكى ئاڵۆزو بەیەكداچووى چڕ كە نەوتى پێدادەڕوات بۆ دڵۆپاندن، بەروبوومی دروستكراویشى پێدا دەگواسترێتەوە، سەرەڕاى ئەو گەورەیى‌و پەرەسەندنەى ئەم پیشەسازییە،كەچى هێشتا لەگوێرەى پیشەسازیى گەورەى ترى وەكو هى ئۆتومبێل ‌ودروستكردنى كەشتى، كارگەرى كەمترە، چونكە زۆرتر پێویستیى بە لێزانى‌و تواناى تەواوى ئەندازیارى هەیە نەك بە زۆریى كارگەران.








پاشەرۆژى(دوارۆژى) نەوت:
نەوت خەڵاتێكى سروشتیەو ملیۆنەها ساڵە لەناو زەویدا هەیە، تا مرۆڤ پەى پێ بردو دەرى هێناو لێى سوودمەندبوو، بەڵام ئەم خەڵاتە سروشتیە چەندە هەر ئەوەندەیەو زۆرتر نابێت‌و كە نەشما ئیتر نابێتەوە.
جیهانیش بە گشتى ئەوە دەزانێت، لەبەر ئەوە هەموو توانایەكى هونەركارى سەرمایەى زۆر و  تەرخان كراوە بۆ دۆزینەوەو بەكارهێنانى سەرچاوەى ترى وزە و سووتەمەنى‌و لەم رووەوە چەند پێشنیارێكیان كردووە كە كێشەى تەواوبوونى نەوت چارەسەر بكەن‌و بۆ ئەو مەبەستە بیریان لەمانەى خوارەوە كردەوە:

1.	نەوت لە خەڵووزى بەردین  دەربهێنن.
2.	نەوت لەبەردى (الگفل الزیتی) (Scale Oil)  دەربهێنن.
3.	ووزەى خۆر بخەنەكار.
4.	گەرمیى هەناوى زەوى بخەنەكار.
5.	وزەى گەرمى ‌و شەپۆڵەكانى هەڵكشان ‌وداكشانى دەریا و زەریاكان بخەنەكار.
6.	هێزى (با) بخەنەكار.
7.	ووزەى گەردیلە (ئەتۆم) بۆ بەدەستهێنانى كارەبا زیاتر بخەنەكار.
8.	دەرهێنانى ئەلكحول‌و مادەی تر كە بۆ سووتەمەنى بشێت لە رووەك‌و شتى تر .


وزەى خۆر:
       تینى وزەى خۆر لەوانەیە رۆڵێكى سەرەكى ببینێت لە بوارى وزە، چونكە هێزێكى پاكەو تەواویش نابێت، بەڵام ئەوەندە هەیە ئێستا بەگران دەوەستێت‌و زۆرى تێ دەچێت، شارەزا و پسپۆرانیش وا بە تەمان لەچەند ساڵێكدا بتوانن كارێكى وەها بكەن كە كەمترى تێ بچێت‌و بتوانێت شان لەشانى سەرچاوەكانى ترى وزە بدات.








 بە چەند شێوەیەكیش وزەى خۆر دێتە دەست‌و بەكاردەبرێت، لەوانەش:
1 ـ لوولەكێشى بە رێگەیەكى دیارى كراو هێلكارییەكى تایبەتى بەسەر سەربانەكانەوە دادەمەزرێت‌و ئاوى ناویان گەرم دەكرێت ئەو ئاوە گەرمەى ناو ماڵەكانى پێ گەرم دەكرێتەوەو بۆ ئیشى تریش سوودى لێ وەردەگیرێت.
2 ـ ئاوێنەیەكى زۆرى شێوە زەڕەبین بەجۆرێك رێكدەخرێن كە تیشكى خۆر كۆ بكەنەوەو بیدەن لە چەند عەماراوێك، بەو جۆرە ئاوەكەى ناویان دێتە كوڵ‌و بەهێزى هەڵمەكەى دەزگاى پەیداكردنى كارەباى پێ دەخرێتە گەڕ.
3 ـ شانەى وزەى خۆر: ئەم شانانە لە چەند تیلماسكێك(شرائح) پێكدێن كە لەمادەى سلیكۆنى پاك دروستكراون، ئەم شانانە هەر تیشكێكى خۆریان بكەوێتە سەر یەكسەر دەیكەن بە وزەى كارەبا، هەر ئامێرو دەزگایەكیش كە لەناو مانگە دەستكردەكاندا بۆ پێوانەكردن‌و ناردنى زانیارى دانراون هەموویان بەم جۆرە شانانە كاردەكەن.
لەم دواییانەش لە ژاپۆن و وڵاتە یەكگرتوەكانى ئەمریكا لەسەربانى هەندێ خانووەكان ئەم جۆرە شانانە دانراون بەرامبەر بە خۆر بۆ وەدەستهێنانى ووزەى كارەباى پێویست بۆ ئەم خانوانە،شارەزایان پێیان وایە كەلە داهاتویەكى نزیكدا ئەم جۆر خانووانە ئامادە دەكەن بۆ كاروبارى بازرگانى،هەرخانوویەكیش پیل(پاترى)ێكى بۆ دابین دەكرێ بۆ خەزن كردنى ئەوكارەبایە لەرۆژانى هەتاو و خەزن كردنى كارەبا لەهێزى با.









گەرمیى هەناوى زەوى:
       
لەناو هەناوى زەوى كانیاو و فوارەى گەرم هەڵدەقوولێت‌و هەڵمى ئاوى كوڵاویش لە هەندێ جێگەوە لەژێر پەستانێكى زۆر گرانەوە بە هێز تاو دەردەپەڕێتە دەرەوە، سەرەڕاى ئەوانەش مادەى تواوەى ناو گركانەكانن لەكاتى تەقینەوەدا دەردەپەڕن. هەتا ئێستا، توانراوە كە ئەو ئاوە گەرمانە بۆ گەرمكردنەوەى ماڵان بخرێنە كارو، لە دوورگەى (ئایسلەندە)شدا كە ئەوپەڕى باكورى زەریاى ئەتڵەسى كەوتووە، توانراوە كە ئاوى گەرمى كانیاوە گەرمەكانى بۆ گەرمكردنەوەى ماڵان بخرێتە كار، هەروەها هێزى هەڵمى دەرپەڕیوى بن زەوییەكانى دۆڵى ئیمپریال (Imperial Valley)     كە دەكەوێتە رۆژئاواى وڵاتە یەكگرتووەكانى ئەمریكا، بۆ پەیداكردنى وزەى كارەبا بەكاردێن.
ئومێد وایە لوولە ئاو بە هەناوى زەویدا بەقوڵایی شۆڕ بكرێتەوەو بگاتە تاوێرە گەرمەكانى ناو هەناوى زەوى ‌و ئەو هێزى هەڵمەى كە پەیدا دەبێت‌و لەم لوولانەوە دەردەپەڕێت بۆ پەیداكردنى ووزەى كارەبا‌و سوودى لێ وەربگیرێت.


