
بەشی چوارەم
 بەرگى زیندەوەرى
ژیانی سروشتى سەر وشكانی و ژیانی كشتوكاڵى
  ڕووەكی خۆرسك:
       ڕووەكێكی زۆر و هەمەجۆر ڕووی وشكانی داپۆشیوە، كە لەخۆیەوە ڕسكاوە و دەستكردی مرۆڤـ نییە، كە (ڕووەكی خۆرسك)ی پێ دەڵێن. هەرچەندیشە مرۆڤـ لەم ڕووەكە خۆرسكە سودێكی زۆری پێ گەیشتووە و لەوەڕگا و سامانی داری بەكارهێناوە و لە گەلێكی تریش خۆراكی خۆی و لەوەڕی ئاژەڵی دەست كەوتووە، كەچی لە لایەكی ترەوە ڕەفتاری ئەوتۆی كردووە كە بووە بەهۆی گۆڕین و تێكدانی ڕووبەرێكی بەرفراوانی زۆری پۆشاكی ڕووەككردی زەوی، بەتایبەتیش دارستانەكان. مرۆڤـ زۆربەی زۆری ئەم دارستانانەی بڕیوە بۆ ئەوەی جێگاكانی بكات بە جۆرە كشتوكاڵێك كەڵكی زۆرتری بۆی هەبێ، چونكە كشتوكالأ لە ژیانی مرۆڤدا بایەخێكی گەورەی پەیداكردووە. لەو هەموو دارستانە خۆرسكانەش ئەوەی كە ئێستا ماوەتەوە، تەنیا دارستانی ئەو ناوچانەیە كە دەستى مرۆڤی پێ نەگەیشتووە و، جارێ  كاری پێ نەبووە،دەنا دارستانی زۆربەی ناوچەكانی تر بنەبڕ كراوە و نەماوە.
گەشەكردنى ژیانی ڕووەكی لە هەر هەرێمێك لەئەنجامى ئاوێتەبوونى چەند هۆكارێكى سروشتییە، دەبێتە هۆی چڕی و هەمەچەشنەو دابەشبوونى ڕووەكى خۆرسك، لە دیارترین ئەم هۆكارانەش كە كارێكی بەهێزى لە ڕەخساندنی ڕووەكی خۆرسكدا هەیە، هەلومەرجی ئاووهەوایە كە بریتییە لەبڕى باران وپلەی گەرمی، هەرجۆرە ڕووەكێكیش پێویستییەكی تایبەتی خۆی بە ئاو هەیە ، ئەگەر ئاوەكەی لەوە زیاتر یان كەمتر بوو، گەشەناكات یا بە تەواوی وشك دەبێت.
  پلەی گەرمی ئەگەر لە پێویستی ئەو جۆرە ڕووەكە زیاتر یان كەمتر بێت وشك دەبێت یان گەشە ناكات، بەرزو نزم لە پلەى گەرمى ، بۆ جۆرە ڕووەكێك بەكەڵكە و بۆ هەموو ڕووەكەكان وەك یەك سودی نییە، بۆنمونە ڕووەكی ئەو ناوچانەی كە پلەى گەرمییان مامناوەندە، پلەی گەرمی لە (15ەـ30ە)س دەبێت، هەرچی ڕووەكی ناوچە گەرمەكانیشە لەپلەی گەرمیی زیاتر لە (32ەس) دا چاكتر پێ دەگەن.
بارانیش كارێكى بەتینى لە جۆراوجۆری وچڕى رووەكى خۆرسك دا هەیە،چونكە بارانی زۆر و پلەی بەرزی گەرمی ڕوەكی چڕ پەیدا دەكات، دارستانەكانی ناوچەی كەمەرەی زەوى (هێڵى یەكسانى)یش بەڵگەیەكی ئاشكرایە،بەڵام بارانی كەم وپلەی بەرزی گەرمی لەبیابانەكاندا ڕووەكی دڕكاوى و پەرشوبڵاو دەڕەخسێنێت،هەرچی ئەو ناوچانەشە كە بارانی كەمە وپلەی گەرمیان نزمە جۆرە گیایەكی كورتیان لێ شین دەبێت، كە (گیای ئەستێپس)ی پێدەڵێن. 
بەرزی ونزمى رووى زەوى دیسان كارێكی ئاشكراى لە جۆراوجۆری و چڕی ڕووەكى خۆرسك دا هەیە، ئەودۆخەش لەناوچە بەرزاییەكان هەر لە بناری شاخەكانەوە تا دەگاتە لوتكەكانیان بەتەواوی دیارە، بۆ نموونە لەبنار چیا وبەرزاییەكانی ناوچە خولگەییەكاندا ڕووەكی ناوچە گەرمەكان (واتا دارستانە خولگەییەكان) زۆرە،هەتا زیاتریش بەو بەرزاییانەدا سەركەوین، ئەو جۆرە دارستانانە بەرەبەرە كەم دەبنەوە ونامێنن ئینجا دارستانی گەلارێز دەست پێدەكات، بەرەو ژورتر ئەوا دارستانى سنەوبەریە، لەوەش ئەگەر زیاتر سەركەوین ئیتر دارستانە سنەوبەریەكانیش دوایی دێت و دەگەینە ڕووەكی وورد وورد كە بریتین لە قەوزە، لەوەش بەرەو ژوورتر لە كۆتاییدا ئیتر كێڵگەی هەمیشە بەفرە، ئەم پلەبەپلە جۆراوجۆرەی ڕوودانی ڕووەكەش بە دامێن و قەدپاڵى باشوری چیاكانی هێماڵایاوە دیارە، هەروەها لەچیاكانی ناوەڕاستی ئەفریقیاشدا هەیە،لەوانەشە  قەد پاڵی هەندێ چیاش كەم ڕوەك بن، ئەوەش لەبەرئەوەیە كە وشكن و كەوتوونەتە بەر (سێبەری بارانەوە).
خاك لەو دابەشبوونەی ڕووەكەكاندا كارى خۆى هەیە، چونكە پێكهێنەرەكانی خاك لە جێگەیەكەوە تا جێگەیەكی تر جیاوازن، هەرێمی تایبەت بە گژوگیای وەها هەیە دارستانی لێ پەیدا دەبێت چونكە خاكەكەی قوڕەشینە و ئاو گڵدەداتەوە، كەچی بە پێچەوانەوە هەندێ خاك لە هەرێمە باراناویەكان ، گیای لێ شین دەبێت، كە دەبوو دار دایپۆشێت، ئەمەش لەبەر ئەوەیە كە ئەو خاكە هەناسەدارە (مسامیە). جا لەبەرئەوە خاك لە جیاوازیی ڕووەكی خۆرسكدا جێكاری دیارە. دەشتوانین ئەم كۆمەڵە رووەكانەى كە بە ڕووی زەوییەوەن، بخەینەڕوو:









 












1- دارستانەكان: بریتین لە:
أ- دارستانەكانی خولگەیى  (كەمەرەی زەوى).
ب- دارستانی نیمچە خولگەیی.
ج- دارستانی گەلاڕێز.
د- دارستانى سنەوبەرى.

2- گیا: بریتییە لە:
أ- گیای درێژ وبەرز (ساڤانا).
ب- كورتە گیای (ئەستێپس).

3- ڕووەكی بیابان (ڕووەكی دڕكاوی).

4- ڕووەكی تەندرا.



	






1ـ دارستانەكان:
دارستانەكان بەگشتی دەكرێن بەم پۆلانەی خوارەوە:

أـ دارستانە خولگەییەكان یا كەمەرەی زەوى:
ئەم دارستانانە ناوچە باراناویەكان دەگرێتەوە كە كەوتوونەتە نێوان هەردوو بازنەی پانی (5)ى باكور و باشوری هیڵی كەمەرەی زەوییەوە، ئەم ناوچەیەش بە درێژایی ساڵ بارانى زۆرى لێدەبارێت ولە (1000ملم) زیاترە وتێكڕاى پلەی گەرمی ڕۆژانەشی لە ساڵدا دەگاتە (27ـ 29) پلەی سەدی.
    ئەم دارستانانە لە ئەمریكای باشور حەوزى ڕووباری ئەمەزۆن و لە ئەفریقیاش حەوزى ڕووباری كۆنگۆ وكەنارەكانی غانای داپۆشیوە. دارەكانیشى هەمیشە سەوز وگەڵاپانن و پۆپەكانیشیان تێكەڵاون و پێكداچوون، پەنجا مەتریش بەرزدەبنەوە، جاروبار دەگەنە هەشتا مەتریش. چڕی ئەم دارانە بە جۆرێكیە كە ناهێڵن تیشكی خۆر بگاتە زەوییە پڕ لە زەلكاو و پر لە ئاوەڕۆكانیان. ئەم دارستانانەی كەمەرەی زەوى كۆمەڵە ڕووەكێكی خۆهەڵواسی زۆری تێدایە، لەبەرئەوە دارەكانى كەڵكی ئەوەی نییە كە دەرامەتی تەختەی لێ وەدەست بێت، بەڵام كۆمەڵە ڕووەكێكی وەهاشی تێدایە كە لە ڕووی ئابورییەوە بەسوودە، وەكو داری لاستیك و مۆز و كیتا و لوببان (كندر) و دارخورمای رۆندار و كاكاو. لە گەلێ ناوچەی وەكو ئەندەنوسیا و فلیپین و كەناراوەكەی خۆرئاوای بانیدكن هەندێ لەم دارستانانە بڕاون و جێگاكانی كراوە بە كێڵگەی ڕوەكی ئابووری وەكو چاى و قاوە و قامیشى شەكر.









ب ـ دارستانی نیمچە خولگەیی: لە ناوچە خولگەییەكاندا زۆرە كە بەزستانان وشك و هاوینیان باراناویە،ڕووەكی ئەم ناوچانە هەمیشە سەوزنین و لە وەرزە وشكەكەی زستاندا گەڵایان دەوەرێت، دارەكانیشی زۆرتر شاشن و وەكو هی دارستانەكانی كەمەرەی زەوى چڕ  و بەرز نین، بۆیە تیشكی خۆر بە باشی دەگاتە زەوی وبن دارەكان و گژوگیا و دەوەنیشی لێ پەیدابووە، ڕووەكی هەڵگەڕاو و خۆهەڵواسیش لە ناو ئەم دارستانانەدا كەمترە لەوەی كە لە دارستانەكانی كەمەرەی زەمیندا هەیە. گرنگترین دارەكانیش داری (سنگ) و حەیزەرانە و برنج و قامیشی شەكر و مۆز و خورمای ڕۆندارو گەنمەشامی و قاوەشی لێ دەكرێت.

ج ـ دارستانی گەڵاڕێز: گەڵای ئەم دارانە بە زستان لەبەر سەرما و نزمبوونەوەی پلەی گەرمی، دەوەرێت، دارەكانى ڕەقن كە بەهایەكى ئابوورى گەورەیان هەیە. لە دارەكانیشی داربەڕوو، دارگوێز، گێوژ، ئەسپیندار. ڕووبەرە زەوییەكی بەرفراوانی ئەم دارستانانە دارەكانی بڕاون بۆئەوەی جێگاكانیان بكرێن بەكشتوكالأ و بەروبوومی ڕووەكی تر كە لە ڕووی ئابوورییەوە سوودی زۆرترە، بەڵام لە ووڵاتانی ژاپۆن وچین وباشوری شیلی دا ئەم دارستانانە ماون و دەستكاری نەكراون. 
د ـ دارستانی سنەوبەرى:
       ئەم جۆرە دارستانانە (دارستانی قوچەكی)ی پێ دەڵێن، دارەكانی قەدی ڕاستەو گەڵاكەی باریك، وەك دەرزی وایە، ئەم دارستانانە دەكەونە بازنەكانی پانی نیمچە سارد (مام ناوەند) و ساردی زەویەوە، كە تیشكی خۆری تێدا كزە، لەبەر ئەوە زەوی ئەم دارستانانە ئاستەمە گیای لێ شین ببێت. داری (شەربینی دۆگلاس) گرنگترینی دارەكانییەتی كە لە (250)پێ زیاتر بەرزدەبنەوە، هەندێكیش لەم دارستانانە بڕاون و جێگاكانی كراون بە پەرش (الشیلم) و كاڕس (شۆفان) و كەتان.














2- گیا: گیا بە دوو جۆر (پۆل) دانراوە كە ئەمانەن:

أـ ساڤانا: ئەم جۆرەیان گیای درێژە و بەرزە، كە لە ناوچەی شێدارە نیمچە خولگەییەكاندا،لە نێوان بازنەی پانیی (8 ـ 18)ی باكورو وباشوری كەمەرەی زەویدا شین دەبێت،ئەم ناوچانەى بە هاوین باران دەیانگرێتەوەو ئەم جۆرە گیایەیان بە چری لێ پەیدا دەبێت، بەڵام ڕووبەرێكى بەرفراوانی ناوچەكانی ئەم گیایە پاككراوەتەوە و كراوە بە كێڵگە و كشتوكالأ، زۆرترین  پشتێنەی گیاى ساڤانا لەكیشوەرى ئەفریقیادایە، جگە لەو ناوچانەى ئەفریقیاش هەندێ ناوچەی تری جیهانی داپۆشیوەو لەهەر ناوچەیەك لەو ناوچانەدا بە ناوێكی ترەوە بەناوبانگە، ئەوەتا لە ئەمریكای باشوردا (كەمبۆس) ی پێدەڵێن كە لەوەڕگایەكی زۆر بەناوبانگە، لە باكوری ئوسترالیاشدا هەیە، بەڵام جێگایەكی كەم و تەنگی لێ داپۆشیوە.









ب ـ كورتە گیای ئەستێپس: ئەم گیایە كورتەو لە ناوچە مامناوەندییەكانی بازنەی پانیدا دەڕوێن، ئاووهەوای ئەم ناوچانەش نیمچە وشكەو بارانی ساڵانەشی لە (100ملم) پترە و ڕۆژهەڵاتی ئەوروپا وناوەڕاستی ئاسیای گرتۆتەوە.







3ـ ڕووەكی بیابان:
    ئەم ڕووەكانە دڕكاوین و ڕووبەرێكی بەرفراوانی بیابانەكانی جیهانی گرتۆتەوە, دیاردەیەكە لە ناوچەیەكی پان وبەرینی بیابانە گەورەكەی ئەفریقیا و بیابانەكەی نیمچە دورگەی عەرەب و بیابانی (كەلەهاری) و ئەتاگاما و بیابانى (پار)دا هەیە، دیارە ئەم ڕووەكە دڕكاویانە بە جۆرێكی ئەوتۆ ڕسكاون كە دەتوانن بەرگەی وشكیی بیابان وگەرما و تێنوێتی بگرن،  بنەمای گونجانیان لەگەلأ ئەو ژینگەیەدا بەئاشكرا پێوە دیارە، ئەوەتا هەندێكیان گەڵا ورد و باریكن (گەڵاكانیان وەكو دەرزی وایە)، هەندێكیشیان گەڵاكەی دەوەرێت، هی تریان هەیە گەڵاكەی خۆی بە توێژالێكی مێوین سواغ دەدات، هی تریشیان هەیە گەڵاكانی توێژاڵێك كەمتر خوێى پێوەیە كە بەم هۆكارانەوە هەڵمینیان بەڕۆژ كەمتر دەبێت وشەوانیش شێ وتەڕاییان باشتر بۆ دەمژرێت چونكە جۆری وایان هەیە بە ساڵەها گەشەیان دەوەستێت تا دووبارە بارانێكیان لێدەداتەوە، ئینجا دووبارە گەشەدەكەنەوە و گەڵادەركەن.

4ـ ڕووەكی تەندرا:
    ڕووەكێكی گیاییە لە وەرزی هاوینی كورتی ئەم هەرێمە دەڕوێ، تەمەنی لە سێ مانگ تێپەڕ ناكات، ئەم گیایە بەسەر زەوی پالأ دەكەوێ وخۆراكی هەندێ ئاژەڵی ناوچەكەیە وەكو ئاسكى(ڕەنە).



	
	







3ـ ژیانی كشتوكاڵی:
أـ كشتوكالأ: هەموو كردارێكی كێڵان و تۆوكردن و ئاودان و دروێنەو فرۆشتنی بەرووبومەكانی دەگرێتەوە كە جوتیار دەیانكات. ڕووبەری هەموو زەوییە كشتوكاڵیەكانى جیهان بە (3600) ملیۆن دۆنم (فەدان) خەمڵێنراوە، ئەم ڕووبەرە نزیكەى (11%)ی هەموو وشكانی جیهانە، بەڵام ئەو زەویانەی كە بۆ كشتوكالأ لەبارن سێ ئەوەندە دەبێت. كشتوكالأ پیشەیەكی سەرەكییە (52%)ی دەستى كارگەر(پاڵە)ی پیشە جۆراوجۆرەكانی هەموو جیهان كاری تێدادەكەن و پێوەی خەریكن.
   كشتوكالأ چەند شێوەیەكەو بیرۆكەى هەر شێوەیەكیان لە ئامانجەكەیەوە دەزانرێت، یەكێك لەم شێوانەی كشتوكاڵ (كشتوكاڵی بژێوی)یە كە لە هەندێ وڵاتانى تازەپێگەیشتوو و هەندێ جێگای لاچەپدا هەیە، شێوەیەكیان كە لە سەدەی نۆزدەهەمەوە تا ئێستاش هەر ماوە (كشتوكاڵی جێگۆڕكێی بژێوی) پێدەلێن .شێوەى دووەمى كشتوكاڵى بژێوى پێى دەڵێن (كشتوكاڵی بژێوی چڕ) ئەم شێوەیە دەستى كارگەر (پاڵە)ی زۆرى تێدا دەخرێتە كار و لەو جێگایانەدا هەیە كە دانیشتوانى زۆرە. قەبارەى كێڵگەی لەم شێوەیە بچوكە، بەڵام دەتوانرێت بەهۆی بەكارهێنانى پەیینەوە(بەتایبەتى پەیینى ئاژەڵى) بەروبومی ئەوەندە زۆر بكرێت كە بچوكیەكەى پێوە دیارنەبێت.
    شێوەیەكی تری كشتوكاڵ هەیە پێیدەڵێن (كێڵگەی كشتوكاڵی بازرگانی) كە ئامێری تازەبابەت و تۆوی چاكتر و پەینی كیمیاوى و شێوازی خولى كشتوكاڵی تێدا دەخرێتەكار و بەروبوومی زۆر بۆ بازرگانی بەرهەم دەهێنێ وەكو لۆكە و چا و كاكاو و لاستیك و مۆز.











ب ـ كارە كشتوكاڵییەكان (كێڵگەكارى) :
        ئادەمیزاد لە سەرەتای كشتوكاڵدا ئاژەڵی خستەكار بۆ جووتكردنى زەوى و كێڵگەی پێ سازكرد،دوای ئەوەش كە ئامێری میكانیكی گاسن و تۆوەشێن و درەوكەری داهێنا، لە جیاتی ئاژەڵ بەكاری هێنا. 
بەم جۆرە دەتوانین بڵێین كە زۆربەی ئەركەكانی جوتیار لە ناو كێڵگەكاندا بە كورتی ئەمانەن:

1ـ جووتكردن (كێڵان).		2ـ پەیین كردن.
3ـ ئاودێری.				4ـ بژار و شیكردنەوە.
5ـ دروێنە.				6ـ بۆ بازاڕ بردن.


ڕێگاكانی ئاودێری وداشوشتن و پڕۆژەكانیان :
ئاودێری: ڕێگەكانی ئاودێری كە كشتوكالی پێ دەكرێت ئەمانەن :
1ـ ئاودێرى بە باران (دێمى).
2ـ ئاودێرى شێوە ئەستێلكی (ڕەباس كردن).
3ـ ئاودێری بەردەوام (بە ئامراز، بەراو).

 1ـ ئاودێرى بەباران (دێمى):
واتا زەوییە كشتوكاڵەكە دێمەكارە و باران ئاوی دەدات ئەگەر لە كاتی پێویستدا بۆی بڕەخسێت، لەبەرئەوە كشتوكاڵی دێمەكار پێویستی بە جۆگەلێدان و تۆڕى ئاوبەشكردن نییە. ئەم جۆرە ئاودێریە لەزۆر لەناوچەكانى كوردستان دا باوە.

2ـ ئاودێرى شێوە ئەستێلكی (ڕەباس كردن) :
ئەم جۆرە ئاودێرییە لە زەوی دەرووبەری ئەو ڕووبارانە دەردەكەوێت كە ئاوی لافاویان لەو زەویانە بەرزتر دەبێتەوە، لافاوەكە ئەو زەویە چاڵانە پڕ دەكاتەوە لیتە و ئاوماڵكێكی زۆری تێ فڕێدەدات، بێ گومان ئەو زەویانە تێر ئاودەبن و كاتێكیش بۆ كشتوكالأ ئامادەی دەكەن، بەری ئاوەكەی بەردەدەن و ڕێگای بۆ دەكەنەوە تا بڕوات و ئیتر ئاودانی تری ناوێت. ئەم جۆرە ئاودێرییە لە میسر لەمبەر و ئەوبەری نیل دا بەكاردێت. هەروەهاش لە رێژگەى ڕووباری دیجلە و فوراتیشدا بەكاردێت.


 3ـ ئاودێری بەردەوام:
ئەمجۆرە ئاودێریە لە ناوچەیەكدا پێویستی بە ئاوی بەردەوام هەیە، كەبە هۆی جۆگەكارییەكی تۆڕئاساوە ئاوبگاتە كێڵگەكان و لەڕێی داشۆركاریشەوە ئاوی زیاد لە كێڵگەكانەوە دەربكرێت و بڕوات. ئەم جۆرە ئاودێریەش دوو جۆرە: أـ ئاودێری بە ئامراز	ب ـ ئاودێرى بەراو.
أـ ئاودێری بە ئامراز:
ئەم جۆرە ئاودێرییە لەناوچەیەكدا دەبینرێت كە ڕووی ئاوی ناو جۆگە و ڕووبارەكانی لە زەوییەكان نزمتر بێت، لەبەر ئەوە پێویستە ئاو لە نزماییەوە بۆ ئەو زەوییە بەرزانەی لاشانى ئاوەكە سەر بخرێت، ئەم كارەش پێویستی بە ئامرازی وەكو (تورومپاى ئاو) هەیە، بە بەكارهێنانی ئاو سەرخەریش ئاوێكی زیاتر سەردەخرێت و كێڵگەكانی ئەمبەر و ئەوبەری ڕووبارەكە تا ماوەیەكی دیاری كراو ئاودەخواتەوە، ئەم جۆرە ئاودێریە لە ناوچەكانی باشورى كوردستان لە  هەردوو شانی ڕووبارەكاندا دەبینرێت.








ب ـ ئاودێری بەراو:
ئەمجۆرە لەو ناوچانەدا دەكرێت كە ئاوی جۆگەكان لە زەویە كشتوكاڵیەكان بەرزترە و ئاوەكە بۆ خۆی لە جۆگە گەورەكانەوە دەچێتە ناو جۆگە بچكۆڵەكان و لەوانیشەوە دەچێتە سەر كێڵگە كشتوكاڵیەكان، تەنیا ئەوەی دەوێت كە جۆگە گەورەكان بە ڕێكخەری ئاو دابڕدابڕ بكرێت بۆئەوەى ئاو بە ڕێكى بەسەر جۆگە بچكۆڵەكاندا بەشبكرێت. ئەم جۆرە ئاوداشتنە لە باشور و ناوەڕاستی عێراقدا زۆرە.
پڕۆژەكانی ئاودێری: 
پرۆژەی ئاودێری ئەو كارە هونەری و خزمەتگوزاریانەیە كە بە شێوەیەكی ڕێك وپێك و ئاو دەگەیەنێتە زەوییە كشتوكاڵیەكان.
بەگشتی دوو جۆرن:
1ـ بەنداوەكان				2ـ عەماراوەكان
1ـ بەنداوەكان:
   بەنداو بەربەستێكە لە ئاوەڕۆی ڕووباردا بۆ ڕێكخستنی ئاو دادەمەزرێت، چەند دەرگایەكیشی تێدا هەیە، بە جۆرێك دەست بەسەر ئاوەكەدا دەگیرێت كە لە بەراییەوە ئاوەكە بە بەرزییەوە ڕادەگیرێت، تا بە ئاسانی ئاو بگەیەنێتە ناو ئەو جۆگانەی كە لە سەرەوەى  بەنداوەكەوە بەمبەر و ئەوبەری رووبارەكەوە هەڵگیراون، هەروەكو بەنداوی كوت كە لە ئاوەڕۆی دیجلەدا دامەزراوە و ئاو دەگەیەنێتە ناو جۆگەی دوجەیل و غەڕاف. بەنداوی هیندییە كە لەسەر فوڕات دامەزراوە جڵەوی كەمی و زۆریی هەردوو جۆگەى حللە و هندییەی بەدەستە، ئاویش بۆ ناو هەردوو جۆگەكەی حوسەینیە و بەنی حەسەن سەردەخات، هەروەها بەنداوەكەی دیالە كە لەسەر ڕووباری سیروان (دیالە) دامەزراوە و ئاوەكە بۆ ناو جۆگەكانی خاڵس و بەلەدروز و سارییە و مەهرووت و هاڕونییە و شارەبان و جۆگەكەی مەندەلى سەردەخات.
2ـ عەماراوەكان:
    عەماراوەكان لە ڕێی ئاوی زیادەی لافاوەوە پەیدادەبن و لەكاتی بێ ئاویشدا سوودیان لێ وەردەگیرێت، بە دامەزراندنی بەنداویش لە ئاوەڕۆی رووبارەكاندا ئاوی زیادە گڵدەدرێتەوە و عەماردەكرێت، وەكو بەنداوى دەربەندیخان كە لە بەر زێى سیروان دا دروست كراوە، لە میسریش         (سد العالی) لەبەر ڕووباری نیل ئاوەكە دەكاتە سەر دەریاچەی ناصر. 
عەماراو جگە لە سوودی بۆ كشتوكالأ سوودی تریشى هەیە، هێزی كارەبای لێ پەیدا دەكرێت و ماسیی تێدا بەخێودەكرێت و جێگایەكی خۆشیشە بۆ گەشتیاری.









پڕۆژەكانی داشوشتن:
    داشوشتن بریتیە لە دەردانى ئەو ئاوەی لە بەرووبوومەكە زیادە، ئەم ئاودەردانەش بە دامەزراندنی تۆڕێك لوولەی داشۆرگە دەكرێت كە هەموو ناوچەی كشتوكاڵەكە بگرێتەوە. داشوشتنی خاك گەلێك گرنگە، چونكە جگە لە دەردانى ئەو بڕە ئاوەى كە لەپێداویستى ڕووەك زیادە بگرە زەوییەكەش لەخوێ پاكدەكاتەوە بەپیتى خاك بەهێزدەكات وتواناى بەرهەمهێنانیش زیاد دەكات:
دووجۆرە پرۆژەى داشوشتن هەیە:
1ـ داشۆرگە كراوەكان 
2ـ داشۆرگە داخراوەكان(داپۆشراوەكان)
1ـ داشۆرگە كراوەكان :
 ئەم جۆرەیان داشۆرگەى هەڵكەنراوەن بەهۆیانەوە كێڵگەكان لە ئاوى زیاد رزگاریان دەبێت. بەڵام كەموكوڕیەكەى ئەركى زۆرە، دەبێت بەردەوام لە نیشتەنى پاك بكرێتەوە. هەمیشە بە قووڵى بمێنێتەوە، كەموكوڕییەكى دیكەشى هەیە كە ئاوەكەى ناویان پەنگ دەخواتەوە و بۆن دەكات و هەندێ گژوگیاى واى لێ دەڕوێن ژینگەیەكى لەبار بۆ گەشەكردنى مشەخۆر و مێشوولە دەڕەخسێنێت. دەبێتە هۆى بڵاوبوونەوەى نەخۆشى. 
2ـ داشۆڕگەى داپۆشراو: 
لە لوولەى چیمەنتۆ یا پلاستیكى دروست دەكرێت لەبن زەوى كێڵگەكاندا ڕادەكێشرێت بە زیخ و چەو دادەپۆشرێت,لە وردە كونیلەكانى خاكەوە ئاوە زیادەكە دەچێتە ناوى و دەروات. ئەم ڕێگایە كارى هونەرى و خەرجى زۆرى پێویستە. 
 