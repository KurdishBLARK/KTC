

بەشى حەوتەم

جوگرافیاى بازرگانى‌و گواستنەوە

پێناسەى بازرگانى‌و گواستنەوە
بازرگانى‌و گواستنەوە:
      بازرگانى بریتیە لەكردارى كڕین و فرۆشتنى شمەك وخزمەتگوزارى لەناو خۆ یان لەنێوان وڵاتاندا، بەڵام گواستنەوە مەبەست لێى گواستنەوەى شمەك و خەڵكە لەشوێنێكەوە بۆ شوێنێكى تر.بازرگانى بە پیشەیەك دادەنرێت كەپەیوەندى بە وەبەرهێنان‌و سوود لێ وەرگرتنى دەرامەتى سامانەوە هەیە، كەمرۆڤ دەتوانێت لە ژینگەو هەلومەرجى جوگرافیاى جیاوازدا ئەنجامى بدات.سوود لێ وەرگرتن‌و هەمەجۆرەیى ئەو دەرامەتەش پەیوەندیى بەپلەى شارستانێتى‌و ژیان گوزەران‌و زۆربوونى ژمارەى دانیشتوانەوە هەیە.جا لەبەر جیاوازیى ژینگەو هەلومەرجى جوگرافى‌و هەمەجۆرەیى دەرامەت‌و پێشكەوتنى چالاكى مرۆڤ لە وەبەرهێنانى دەرامەتدا، ئیتر زۆرتر پێویستیان بە ئاڵوگۆڕى شمەك بوو لەنێوان ئەو هەرێمانەدا كە خەلەو شمەكى جیاوازیان هەیە.بەو جۆرە ئاڵوگۆڕى بازرگانى هاتە كایەوەو(شت گۆڕینەوە) بووە رژێمى ئاڵوگۆڕى بازرگانى لە نێوان كۆمەڵەمرۆڤە سەرەتاییەكان، بەڵام ئەم رژێمى ئاڵوگۆڕیە لەنێوان ئەو كۆمەڵانەدا بەیەك شێواز نەبووە، شمەك بۆ ئاڵوگۆڕ تا ئەوەندە گوازراوەتەوە كەبە پیادە دەتوانن بیگەنێ، بە زۆربوونى دانیشتوان و زۆربوونى پێداویست‌و هەوڵدانى پەیداكردنى خۆراكیش، مرۆڤ كەوتە كۆششى ئەوەى هۆیەك بدۆزێتەوە كە لە جێگەكەوە پێى بچێت بۆ جێگایەكى ترى دوورتر لەوەى كە پێشتر دەیگەیشتێ. كەڵەكى دروستكردو لەنێوان كۆمەڵگاكانى نیشتەجێی كەنار رووبارەكاندا بەكاریانهێنا.
 بە پێشكەوتنى كۆمەڵى ئادەمیزاد، رژێمى ئاڵوگۆڕیش پەرەى سەند، ئەوەبوو رێگاوبانى هاتوچۆ ئاسانتر كراو هۆى تازەترى گواستنەوەش پەیدابوو ‌وشمەكى جۆربەجۆریش كە بۆ ئاڵوگۆڕ بشێت‌و كەوتبێتە ژێر سایەى رژێمى ئاڵوگۆڕەوە ئەوەندە زیادى كرد كە گرنگییەكى تەواویدا بە كردارى گواستنەوەیان، بە تایبەتیش كە مرۆڤ دەرامەتى سروشتى  هێنایە ژێر بار كە بەروبوومى كشتوكاڵ‌و هى پیشەسازیش تەواوى كەوتە فراوانى‌و لە پێویستى خۆى بە زیادى مایەوە، لەبەر ئەوە دەستى كرد بە گواستنەوەى ئەو بەرووبوومە زیادەیە بۆ ناو ئەو كۆمەڵگا مرۆییانەى كە لەو جۆرە بەرووبوومەیان بۆ نیە، لەوێ بە شمەك‌و خۆراكى پێویست دەگۆڕییەوە كە لەناوچەكەى خۆیدا نەدەتوانرا نە بهێنرێتە بەرو نە دروست بكرێت. بەو جۆرە پیشەى بازرگانى لەنگەرى هەردوو تاى خستنەڕوو وخواستى شمەكى جیاواز لە هەرێمە جیاوازەكانى جیهاندا ڕادەگرێت.









بنەماكانى پەیدابوونى بازرگانى:

     سروشتى وەبەرهێنان‌و بەكاربردن بەپێى خواست‌و ویستى خەڵك بۆ بەكاربردن و زیادە بەرهەم لە هەرێمە جیاوازەكانى جیهاندا دەگۆڕێت، ئەمەش دەبێتە هۆى ئەوەى كە هەندێ هەرێمى جیهان بە پێویستى بزانێت زیادە بەرهەمى خۆى ساغ بكاتەوەو بۆ دەرەوەى بنێرێت، هەندێ هەرێمى تریش كە ئەو بەرهەمەى نییە ، یان زۆرى پێویستەو كەمى لێى هەیە، ناچاربێت لە دەرەوەى بكڕێت‌و بیهێنێت، جا لەئەنجامى ئەم دابەشبوونە نایەكسانەى شمەك وبەرهەمەكان لە نێوان هەرێمەكان كردارەكانى ئاڵوگۆڕى بازرگانى پەیدا دەبێت، بۆیە پێویستە هۆكارەكانى پەیدابوونى بازرگانى لەم خاڵانەى خوارەوەدا دەستنیشان بكەین:

1.	جیاوازى دەرامەتى سروشتى.
2.	جیاوازى لە چڕى دانیشتوان.
3.	جیاوازى لە ئاستى  داهات ‌و بژێوى دانیشتوان.
4.	پلەى پەرەسەندن‌و پێشكەوتنى ئابوورى.
5.	ئاسانیى هاتوچۆ (گواستنەوە).




1. جیاوازى دەرامەتى سروشتى:
  بە واتاى جوگرافیایى كە دەڵێین ژینگەى سروشتى مەبەستمان زەوییە، كە بنەمایەكى گرنگە لە بنەماكانى بەرهەمهێنان. خستنەژێربار و وەبەرهێنانى ئەو ژینگەو دەوروبەرە سروشتیەش، بەو دەرامەتەشەوە كە تێیدا هەیە، بە بەكارهێنانى بنەماكانى ترى بەرهەمهێنانەوە دێتە دى، كە كار و سەرمایەن. زەوى هەموو وشكانی دەگرێتەوە كە بەرگى غازیى دەورى داوە، هەروەها ئاوەكانیش دەگرێتەوە كەبریتین لە دەریاو زەریاكان، وسەرچاوەیەكن بۆ سامانى ماسى و هۆكارێكن بۆ هاتوچۆى مرۆڤ و گواستنەوەى شمەكە بازرگانیەكان بەهۆى هێڵەكانى دەریاوانى، لەبەر ئەوە بە هۆكارێكى بەستنەوەى نێوان ئاوەدانییەكانى دادەنرێت.
   بەڵام وشكانى ئەوە جێگەو نشینگەى مرۆڤەو، خۆى‌و ئاژەڵ‌و پەلەوەرى بەسەریەوە دەژین‌و، دام‌ودەزگاى پیشەسازیى لێ دامەزراندووەو، گەلێ ناوچەى كشتوكاڵ ‌و لەوەڕگای لێ هێناوەتەدى، بەسەرچاوەى كانزاكانیش دادەنرێت. بێگومان ئەو زەویەش كە مرۆڤ داگیریكردووە تا فراوانتر بێت كان‌و كانزاى زیاتر دەبێت، هەموو رووبەرى وشكانیش نزیكەى 37بلیۆن فەدانە، كە 4 بلیۆنى كەوتۆتە هەرێمە جەمسەریەكانەوە، ئەو رووبەرەش كەماوەتەوە چواریەكى گژوگیا دایدەپۆشێت‌و لە(40%)یشى دارستانەو ئەوەى دەمێنێتەوە ئەوە زەویى كشتوكاڵە یان بۆ كشتوكاڵ دەست دەدات.  پێزو بڕشتى ئەم زەوییە كشتوكاڵیانە لە هەموو لایەكیدا وەكو یەك نییە،بە گوێرەى هەوڵ‌و كۆشش‌و شێوازى كشتوكاڵ ‌وئەو هۆكارانەش كە كار لە وەبەرهێنانى دەكەن، جیاوازییان هەیە،بۆنموونە ئاووهەوا كار لە جۆرى كشتوكاڵ ‌و لەوەڕگاكان‌و پێكهاتنى (خاك)  دەكات چونكە ئەوناوچانەى كە بارانیان پێویستیان لێ دەبارێت ودەرامەتى ئاویان زۆرە كشتوكاڵى دێمى لێ دەكرێ ،ئەوانەش بارانیان نییە یان زۆر كەمە، تەنیا هەندێ جێگاى لێ دەرچێ كە كانى یان بیر یان رووبارى هەیە، دەنا بۆتە بیابان. لەبەرئەوە دەرامەتى سروشتى بەشێوەیەكى یەكسان لەهەموو هەرێمەكاندا نییە، چونكە هەموو هەرێمەكان وەكو یەك زەویى چاكیان بەرنەكەوتووە، جیاوازیى دیاردەیەكى رووى زەویش لە جێگایەكەوە تا جێگایەكى تر چەندێتى‌و چۆنێتى بەرهەمەكە دەگۆڕێت.
 سامانى كانزاش وەنەبێ لە هەموو هەرێم‌و ناوچەیەكدا هەبێت،جێگەى وا هەیە زۆرى لێیە، ناوچەى واش هەیە كەمى هەیەو، هەشە هەر نییەتى، بێگومان ئەمەش دەبێتە هۆى جۆراوجۆریی لەچالاكى ئابوورى ولەئاستى ئابوورى وكۆمەڵایەتى ناوچەكان، بۆیە جیاوازى لەدەرامەتى سروشتى هەرێمەكان دەبێتە هۆى پەیدابوونى بازرگانی.

2. جیاوازى لە چڕى دانیشتوان:
	ئادەمیزاد بەهۆكارێك دادەنرێت كە گرنگى خۆى هەیە لە كردارەكانى بەرهەمهێنان و بەكاربردن كە بە هۆى ئەو توانا و شارەزاییەى توانی سوود لە دەرامەتى ژینگەى سروشتى وەربگرێ و بیخاتەكار.لەبەرئەوە ژمارەى دانیشتوان وئاستى گوزەران و كۆمەڵایەتى باش ‌و هێزو تواناى شت كڕینیان كاریگەرن بۆ چەندێتى وسروشتى بەكاربردن.ئەو ناوچانەى كە چڕى دانیشتوانیان زۆرە وئاستى گوزەرانیان بەرزە و خاوەن دەرامەتى سروشتى هەمەچەشنن،ئەو دەرامەتە وەبەردەهێنن بۆ بەرهەمهێنانى بنەماى پێویست‌و ناسەرەكى (الكمالیە) ژیانى خۆیان، لەوانەشە ئەو دەرامەتە بەشى هەموو پێویستییەكى ئەو جۆرە هەرێمانە نەكات. دەوڵەتى واش هەیە ئاستێكى گوزەرانى بەرزو دەرامەتێكى سروشتى زۆرى هەیە، ناوچەى واش هەن كەچڕى دانیشتوانیان كەمە كەچى شمەكى زیاد لە پێویستى خۆیان دێننە بەرهەم، وەكو كەنەداو ئوسترالیاو نیوزیلەندە ئەم جۆرە وڵاتانە دەتوانن ئەو بەروبوومەى كە لەدانیشتوانى خۆیان زیادەیە بینێرن بۆ ئەو وڵاتانەى كە چڕى دانیشتوانیان زۆرە و لەو بەروبوومەیان نییە،یان ئەوەندەیان نییە كەبەشى هەموو دانیشتوانیان بكات، بەو جۆرە ئاڵوگۆڕى بازرگانى لەنێوان ئەو دەوڵەتەو دەوڵەتانى تردا پەیدا دەبێت.

3. جیاوازى لە ئاستى داهات و بژێوى دانیشتوان:
	ئەگەر ئاستى بژێوى ‌و داهاتى دانیشتوان وەك یەك نەبێت، بێگومان خواستیان بۆ بەكاربردنى شمەكى پێویست‌و ناسەرەكى وەك یەك نابێت، چونكە ئەوانەى گوزەرانێكى بەرزیان هەیە و شمەكى گرانبەهاى ئەوتۆ دەكڕن كە لەوانەیە لەوەو پێش چاویشیان پێى نەكەوتبێ،ئەمە لەسەر وڵاتە تازەپێگەیشتوەكانى بەرهەمهێنى نەوت جێبەجێ دەبێت كەپارەیەكى زۆرخەرج دەكەن بۆ هێنانى هەندێ شمەكى گرانبەهاى وەك ئۆتۆمبیل و ئامێرى كارەبایی، بەمەش قەبارەى بازرگانیى نێوان دەوڵەتان گەورەتر دەبێت. بەرزبونەوەى ئاستى گوزەران بە داهاتى نەتەوەییەوە بەندە، چونكە هەتا داهاتى نەتەوەیى بەرزتر بێت، كە بریتیە لە كۆى داهاتى  كشتوكاڵ‌و بازرگانی‌و پیشەسازى، داهاتى تاكەكەسیش بەرزتردەبێت‌و بەشى زیاترى لێ بەردەكەوێت، واتا تواناى كڕینى زیاتر دەبێت.


4. پلەى پەرەسەندن‌و پێشكەوتنى ئابوورى:
       ئاستى ئابوورى هەر هەرێمێك بە دیاردەكانى چالاكییە گشتیەكانى ئەو هەرێمەوە بەندە، لەسەر پلەى پێشكەوتوویى خەڵكەكەى وەستاوە. ئەو شێوازە زانستیانەى كە مرۆڤ لە وەبەرهێنانى دەرامەتى سروشتیدا دەیخاتە كار، دەتوانێت گیروگرفتى رێگاى وەبەرهێنان نەهێڵێت و جۆرى بەروبوومیش چاكتر بكات. مرۆڤ لە كانزاكاریدا پیشەسازى‌و كشتوكاڵ ‌و لەوەڕگاى رێكوپێكى بازرگانیشدا شێوازى زانستیانەى خستۆتەكار و لەناوچە وشكەكاندا كاریگەرى وشكەساڵى ‌و بێ بارانیى كەمتر كردۆتەوە و لە ناوچە وشك‌و نیمچەوشك ‌و ناوچەكانى وەرزە باراندا بەنداوى دروستكردووە و جۆگاى زۆرى لێ هەڵبەستووە و رووبەرێكى زۆرى سەوز كردووە. هەروەها لە رێى موتوربەكردن جۆرەها بەرهەمى چاككراوى هێناوەتە دەست‌و بە پەیین كردنى زەویش پێزى زیاتر كردووە. جگە لەوانە بەهۆى دروستكردنى ئامێر و ئامرازى جۆر بەجۆریشەوە تواناى كارگەرانیش لە دروستكردن ‌و زۆركردنى بەروبووم ‌و شمەكدا زیادى كردووە. بەمانەش بێگومان داهاتى مرۆڤ زیادبووە و هێزى كڕینى بۆشمەكى خواردنى گرانبەها و بۆ كەمالیات لەشمەكى پیشەسازى پتر بووە، بەم جۆرە بازاڕ گەرم دەبێت‌و پڕ دەبێت لە شمەكى دروستكراوى ناوخۆ و هاوردە كراون كە لەئەنجامى زیادەى شمەك دێتە ئاراوە. بەو جۆرە ئاڵوگۆڕى بازرگانى روو لە فراوانبوون دەكات.






5. ئاسانى هاتوچۆ (گواستنەوە):
  ئەو هەرێمانەى تواناى زۆرى بەرهەمهێنانیان هەیە، شمەكى زیاد لە پێویستى خۆیان دەبێت، ئەم زیادەیەش دەبێت بگوازرێتەوە بۆ ئەو هەرێمانەى كە لەو جۆرە شمەكەیان كەمەو لەوێ ساغ بكرێتەوە. جا لەنێوانیاندا رێگاوبان بۆ گواستنەوەى ئەو شمەكانە دەكرێتەوە، هۆى گواستنەوەى بۆ ئامادە دەكرێت، كە ناوچەكانى بەرهەمهێنان‌و ناوچەكانى بەكاربردن ‌و كاركردنى شمەك بە یەكەوە دەبەستێت، چالاكى ئابوورى پێ فراوانتر دەبێت. زۆرى‌و چڕى رێگاوبان‌و گواستنەوەش لەنێوان هەرێمەكاندا بە گوێرەى پلەو هێزى چالاكى ئابوورى ‌و ئاستى شارستانێتى ‌و گوزەرانى دانیشتوان لە هەرێمێكەوە تا هەرێمێكى تر جیاوازە، لەبەرئەوە لە چەند هەرێمێكدا پێویستیان بە هاوردەكردن‌و بەكاربردنى شمەك زیاتر دەبێت، بەمەش ئاڵوگۆڕى بازرگانى پەیدا دەبێت‌و گواستنەوەیەكى چڕو پڕیش دێتەدى .بەڵام لە هەرێمە هەژارەكاندا چالاكى گواستنەوە لە چاو هەرێمە دەوڵەمەندەكاندا شتێكى سنوردارە.
هەروەها پرۆژەكانى گەشە پێكردنى ئابووری ئەگەر رێگاوبانى هاتوچۆی تەواویان بۆ رابكێشرێت، بێگومان ئەوا رۆلێكى گرنگ وسەرەكى دەگێڕن لە رێوشوێنی سەركەوتنی ئەو پرۆژانە.





رێگاكانى گواستنەوە و (تایبەنمەندیەكانى)و هۆو ئامرازى گواستنەوە:
چاكى ‌و جۆرى رێگاوبان كار لە بەروبوومى ئەو دەوڵەتانە دەكات كە چالاكى ئابووریى پێشكەوتوویان هەیە، لەبەر ئەوە ئەم جۆرە دەوڵەتانە باشترین رێگاوبانى ئەوتۆیان هەیە كە بە خێرایى هۆى گواستنەوەیان پێدا دەڕوات‌و بەمەش ئەم رێگاوبانانە خزمەتێكى بنەڕەتى پێشكەش دەكەن لە ناردن و فرۆشتنى بەروبوومى دەوڵەتەكە لەناوخۆ ودەرەوە.
 رێگاكان بۆ ئەم جۆرانەى خوارەوە پۆلێن دەكرێن:
1.	رێگا وشكانییەكان.
2.	رێگا ئاوییەكان.
3.	رێگا ئاسمانییەكان.

1. رێگا وشكانییەكان:
  رێگا وشكانییەكان بەگوێرەى جۆرى هۆیەكانى گواستنەوە جیاوازن‌و ئەمانەن:
أـ رێگاى ئاسن.
ب ـ رێگاى ئوتۆمبێل.
ج ـ رێگاى لوولەكێشى(بۆڕى).
أـ رێگاى ئاسن:
	مەبەست لە رێگاى ئاسن هۆیەكى گواستنەوەیە كە(شەمەندەفەر)ى پێدەڵێن‌و بریتیە لە چەند فارگۆنێك كە مەكینەیەك بە دووى خۆیدا بەسەر دوو هێڵى ئاسنى هاوتەریبدا رایان دەكێشێ، ئەم مەكینەیەش بە هێزى هەڵم یان بە كارەبا دەكەوێتە گەڕ، ماوەی نێوان ئەو دوو هێڵە ئاسنەش ئەوەندەى ماوەى نێوان دوو چەرخەى بەرامبەر یەكى فارگۆنەكانە و بەو ماوەیە دەوترێت پێوەر، پێوەری جیاوازن و هەر یەكەیان ناوى خۆى هەیە. (پێوەرى ئاسایى) ئەوەیانە كە لە زۆربەى وڵاتانى جیهاندا باوەو ماوەكەى لە (1,06) مەتر تا (1.453) مەتر دەبێت، (پێوەرى تەنگ)یش هەیە كە ماوەكەى لە (0,600) مەتر تا كەمتر لە (1.067) مەتر دەبێت‌و شەمەندەفەر سووك ‌و لەسەرخۆ بەسەریدا دەڕوات. لە عێراقدا لە هەردوو جۆرە پێوەرەكە هەیە. ئەم جیاوازى هێڵەش لەناو دەوڵەتاندا دەبێتە هۆى دواخستنى گواستنەوەو پاشكەوتنى ئاڵوگۆریش، واتا شمەك زۆرترى تێ دەچێت،گەلێ دەوڵەتیش بۆ ئەوەى كردارى جموجۆڵى هاتوچۆ بە هەردوو بارى چوون وهاتن ئاسان بكەن، لە هێڵێك زیاتریان راكێشاوە. 
ساڵى 1814بە ساڵى پەیدابوونى یەكەم شەمەندەفەرى هەڵمى دادەنرێت كە لە سەعاتێكدا (4) میلى بڕى. یەكەم هێڵى ئاسنى شەمەندەفەریش لە ساڵى 1825دا لەنێوان شارى ستۆكتن‌و شارى دارلنگتۆن  لە بەریتانیا دامەزرا كە (40كم) درێژ بوو. راكێشان‌و بڵاوبوونەوەى هێلى ئاسنیش بەو زۆرییە لەبەر ئەوەیە كە گواستنەوەى شمەك بە شەمەندەفەر ئاسانترەو كرێى كەمترى تێ دەچێت وەك لەهۆى ترى گواستنەوە.هەر بە نموونە، گواستنەوە بەهۆى ئوتۆمبیلەوە پێنج ئەوەندەى كرێى شەمەندەفەرى تێ دەچێت ‌و بەهۆى ئاسمانیشەوە(190) ئەوەندەى شەمەندەفەرى تێ دەچێت. جگە لەوەش شەمەندەفەر ئەوەى باشە كە بارى هەوا (جەو) كەمتر كارى تێ دەكات تا ئوتۆمبێل ‌و فڕۆكە. لەگەڵ ئەوەشدا،  گواستنەوە بەهۆى شەمەندەفەر، بێ كەم‌وكوڕى‌و نییە،چونكە بارداگرتن‌و باركردنەوەى زۆر دێتە ڕێ، كە ئەمەش بەشێك لەو بارانەى پێ لە كەڵك دەكەوێت‌و سەرەنجام دەبێتە هۆى كە ئەو شمەكە بە زۆرتر بووەستێت‌و كرێى گواستنەوەكەشى زیاترى تێ بچێت. شمەكى واش هەیە شكستەنییەو (قابلە للكسر) لەو داگرتن و باركردنە زۆرەدا كەم‌و زۆر لێى دەشكێ، سەرەڕاى ئەوانەش شەمەندەفەرى بارهەڵگر لەسەرخۆیەو خێرا نییە. جا بۆ چارەسەركردنى ئەو هەموو گیروگرفتەى شەمەندەفەر بۆ ئەوەى بتوانێت شان لە شانى هۆى ترى گواستنەوە بدات، لە ڕووى چالاكى هۆى ترى خێرا دانەبڕێت، بەڕێوەبەرانى هێڵى ئاسن لە جیهاندا، هاتن شەمەندەفەرى پێشكەوتووى خێراى كارەباییان خستە كار كە لە شەمەندەفەرەكانى تر خێراترە.













ب ـ رێگاكانى گواستنەوە بەهۆى ئوتۆمبیل:
    دواى شەڕى جیهانى یەكەم، كە ئیتر دروستكردنى ئوتۆمبیل‌و قیرتاوكردنى رێگاوبانێكى زۆر پەرەى سەند، ئوتۆمبێل بوو بە ڕكابەرى شەمەندەفەر لە بوارى گواستنەوەدا  ئەم ڕكابەریەش تەنیا لەبوارى گواستنەوەى خەڵكى بۆ شوێنى نزیك بوو.سروشتى چالاكى‌و جەنجاڵى‌و گواستنەوەش، بە گوێرەى زۆرى ‌و چۆنیەتى هۆیەكانى گواستنەوە، رێگاوبانى قیرتاوكراوى جۆربەجۆرى دەوێت.بە نموونە، لە وڵاتە یەكگرتووەكانى ئەمریكادا، رێگاى لێخورینى خێراى سەر وشكانى هەیە (Highway) كە لە ئەلمانیادا (Autobahn)ى پێ دەڵێن، لە بەریتانیا پێى دەڵێن (Motorway) ئەم جۆرە رێگایانە پتەوو پان‌و قایمن، بە راست‌و چەپدا شانبەشان جێگاى زیاتر شەش ئوتۆمبێلى تێدا دەبێتەوە،بەم جۆرەئەم رێگایانە بەشێوەیەكى چاكتر خزمەتى چالاكى هاتوچۆ دەكەن،هاتوچۆو گواستنەوەش بەهۆى ئوتۆمبێلەوە ئەوەى باشە كە خێراترەو زۆرتر سەربەستەو رێگاى ناگیرێت.







ج ـ گواستنەوە بە لوولەكێشى(بۆڕى):
مرۆڤ لە زووەوە لوولەى(بۆڕى) بۆگواستنەوەى ئاو بەكارهێناوە بەڵام بەكارهێنانى لوولە وەك هۆكارێكى گواستنەوە بایەخێكى ئەوتۆى نەبووتا نەوت دۆزرایەوە، ئەوسا خواست وپێویستى بازاڕى جیهانى بۆ ئەم سەرچاوەیە زیادى كرد،بۆیە لوولە بۆگواستنەوەى نەوت كەوتە كار.
یەكەم جار، لوولە بە درێژى 15كم و بە تیرەى (20) گرێ، لە ساڵى 1865دا دامەزرا، هەروەها لە وڵاتە نەوت دەرهێنەكانى خۆرهەڵاتى ناوەڕاستیشدا، لە عێراق‌و سعودیەدا، نەوت بە لوولەكێشى لە بیرە نەوتەكانەوە گەیشتە بەندەرەكان، لە ساڵى 1885 یشدا بەكارهێنانى لوولە بۆ گواستنەوەى گازى سروشتى هاتە مەیدان‌و،  لە هەمان ساڵیشدا هێلێكى لوولە بۆ گواستنەوەى گازە بیرەكانى شارى كاین (پەنسلڤانیا)و شارى بافالۆ (نیویۆرك) بە درێژایى 140كم هاتە دامەزراندن.تێچوونى گواستنەوەى گاز بەهۆى لوولە لەتێچوونى گواستنەوەى بەهۆى شەمەندەفەرەوە لە (50% - 67%)ى كەمترە.











 گواستنەوە بەهۆى لوولە لەهەموو بارێكى سەخت‌و ناهەموارى ئاوهەوادا پەكى ناكەوێت‌و مەترسیشى كەمترە. لەگەڵ ئەمانەشدا هێشتا لە كەم‌وكوڕى بەدەر نییە، چونكە ئەم لوولانە لە هەندێ شوێندا ناچار بە چەند وڵاتێكدا دەڕوات، كە ئەگەر پەیوەندیی نێوانیان بێ هێز بوو لەوانەیە پەشیمانى لە دوا بێت.


2ـ ڕێگا ئاوییەكان:
مرۆڤ یەكەم جار كە ویستى سوارى پشتى ئاو بێت بە ڕووبارەكان خۆى تاقیكردەوە چونكە ڕووبار هێمن ترەو سنووریشى دیاریكراو و ئاشكرایە بەپێچەوانەى دەریاكان، كە پڕن لەمەترسى و رێگاى هات و نەهات.
بۆ پەڕینەوە لەنێوان هەردوو بەرى ڕووبار مرۆڤ یەكەم جار دارى بەكارهێنا،ئینجا پێشكەوت بۆ كەڵەك و بەلەمى لەدار دروستكراو دواتریش سەوڵ وچارۆگەشى خستەكار،دواتریش هێزى هەڵمى بەكارهێنا بۆ كەشتى،








 
كە ئەمەشیان واى كرد كەشتیەكان بەخێراییەكى زیاتر و بە بارێكى زۆرتر و گەورەتر دەریاوزەریاكان ببڕن،ئەوەش لەسەرەتاكانى سەدەى نۆزدە بوو تا بارى كەشتیەك گەیشتە نیوملیۆن تەن وئێستاش ملیۆنەهایە.
گواستنەوەى ئاوى(ڕێگا ئاوییەكان) دابەش دەبێت بۆ دوو بەش:

أـ گواستنەوەى دەریایی:
گواستنەوەى دەریایی چەند تایبەتمەندیەتى باشى هەیە،وەك ئەوەى كە كرێى گواستنەوەى هەرزانترە لەچاو هۆیەكانى ترى گواستنەوە چونكە كەشتى بارێكى زۆر و گەورە هەڵدەگرێت، دەشتوانرێت باركردن‌و بارداگرتنی بە ئامێر ئاسانتربكرێت. خراپیەكەى ئەوەندەیە كە بارى ئاو وهەوا و هەڵسانى شەپۆڵى دەریا كار لە كەمكردنەوەى خێراییەكەى دەكات. لەگەڵ ئەوەشدا گواستنەوە بەهۆى كەشتییەوە هێشتا هەر لەهۆیەكانى ترى گواستنەوە باشترە بەهۆى پێداویستى زۆر بۆگواستنەوەى كەلوپەل وشمەك لەنێوان ناوچە جیاجیاكانى جیهان.

ب ـ گواستنەوە لە ڕووبار:
ڕووبارەكان بۆ هاتوچۆى ئەو كەشتیانە بەكاردەهێنرێن كە قەبارەیان بچووكترە لەچاو كەشتى دەریایی، بەڵام لەو ناوچانەى كە چالاكى پیشەسازى وبازرگانى تێدا فراوانە ئەوا ئەو كەشتیانە بایەخێكى گەورەیان هەیە وەك لە رووبارەكانى (مسیسپی و ڤۆلگا و دانوب و نیل).


3ـ ڕێگاى ئاسمانیەكان:  
مرۆڤ هەوڵى زۆرى داوە بۆ ئەوەى گەشتى ئاسمانى بكات، ئەوەبوو لەچارێگى كۆتایی سەدەى نۆزدە لە ئەنجامى تاقیكردنەوەكان (باڵۆن) ى دروستكرد بۆیە ئەم سەردەمە بەسەرەدمى (باڵۆن)ناسرا، یەكەم باڵۆنیش ساڵى 1873 هەڵدرا بۆ ئاسمان دواى ئەوەى پڕكرا لەهەواى گەرم تیرەى 35 پێ بوو (10) خولەك لە ئاسمان مایەوە.لەهەوڵى دووەم دا غازى هایدرۆجین كرایە نێو باڵۆن و ئەمجارەیان بۆ نزیكەى (45) دەقیقە لە ئاسمان مایەوە. دواى ئەمانە هەوڵێكى زۆردرا بۆ دروستكردنى ئامێرێك كە بتوانێت بفڕێت تاساڵى 1930 كە بەساڵى پەرەسەندنى فڕۆكە دادەنرێت چونكە لەو ساڵەدا دەستكاریەكى زۆرى فڕۆكە كراو چاكتریان كرد لەبەرئەوەى فڕۆكە هۆكارێكى گرنگى گواستنەوەیە.دواى ئەوەى كە گواستنەوەى ئاسمانى زۆربە خێرایی پێشكەوت و گۆڕانكارى گەورەى تیاداكرا ئەمانە بوونەهۆى ئەوەى كاریگەریان لەسەر زیادبوونى خێرایی و بڕینى ماوەیەكى زۆرتر و دوور و درێژتر هەبێ بێ ئەوەى سووتەمەنى لێ ببڕێت ‌و بەرزتریش بفڕێت.







 لەگەڵ ئەمانەشدا،بەرزبوونەوە بۆ ئاسمان سنوورى خۆى هەیەو، فڕۆكە ناتوانێت لەو سنوورە بەرزتر بفڕێت، ئەمە جگە لە گیروگرفتى داكەوتەى بۆشایى (الانخفاچات)ى ناو هەوا كە تەگەرەى دەخاتەڕێ، هەروەها تەم ‌و هەوریش چالاكى فڕۆكە كەم دەكاتەوە، لەگەڵ بەرزیی تێچوونى گواستنەوەى ئاسمانی. سەرەڕاى ئەوانەش فڕۆكە لە گواستنەوەى گەشتیار بارى بازرگانى جیهاندا هاوبەشیەكى باش دەكات.

بەندەر و گرنگییەكانى:
بەندەر لە جێگایەكدا دادەمەزرێت كە شوێنى لەنگەرگرتنى سروشتى یان دەستكردى هەبێت، كەبتوانن كەشتییە لەنگەرگرتوەكان بپارێزن لە گەردەلولە سەخت و شەپۆڵە دژوارەكان ، لەو بەندەرانەدا هەموو  خزمەتێك بۆ كەشتى‌و كەشتى وانان ‌و كەلوپەلى بازرگانى ئامادەكراوە. 
پێویستە لەو بەندەرانە حەوزو دەزگاى چاككردنەوەى كەشتى‌و لەكاركەوتووى تێدا هەبێت.







هەروەها كۆگاى پاراستنى شمەكى بازرگانیشى پێویستە لێ بێت، بەندەرەكان هەمە چەشنەن ‌و بە گوێرەى ئەرك‌و فرمانى هەر یەكەیان  جیاوازن، لەبەر ئەوە بە گوێرەى ئەم فرمانانەیان بۆ ئەم جۆرانە دابەشدەكرێن :

1.	بەندەرى بازرگانى: بەندەرە بازرگانیەكان ڕۆڵێكى گرنگ لەئاسانكردنى كردارەكانى ئاڵوگۆڕى بازرگانى دەبینن،گرنگى بەندەرى بازرگانى لەو ڕۆڵە سەرەكیەوە دێت كە شوێنەكەى دەیبینێ،ئەم گرنگیەى شوێنەشى لەوەدا دەردەكەوێت كە بكەوێتە سەرهێڵى هاتوچۆى كەشتیەكانى دەریاوانى جیهانى،لەدیوى دواوەش چەند خزمەتى بازرگانى دەگەیەنێ ، لەوانەشە خزمەتگوزاریە بازرگانیەكانى بگاتە زۆر دوور لەسنورى وڵاتەكە،بۆیە چڕیەكى زۆرى جموجۆڵى هاتوچۆ لەم بەندەرانە دەبینرێت،وەك بەندەرى بەیروت كەلەدیوى دواوە خزمەتێكى زۆر دەگەیەنێت بە وڵاتەكانى سوریا و ئوردن وعێراق و كوێت،كەچى بەندەرى بۆرسەعید تەنها خزمەتى بازرگانى میسر دەكات. 

2.	بەندەرى جەنگ: ئەم بەندەرانە لەو شوێنە دەریاییە دادەمەزرێن كەوا كەشتى سەربەستى جموجۆڵى هەبێت و دەوڵەتانیش بتوانن پارێزگارى لێ بكەن لە كاتى بەرگرى و هێرشكردن دا،بۆیە دەوڵەتانیش ئەم شوێنانەیان كردووە بە بەندەر بۆ لەنگەرگرتنى كەشتیە جەنگیەكانیان،و دەخرێنە ژێر چاودێرى بۆئەوەى نهێنى سەربازى نەچێتە دەرەوە، بۆیە كەشتیە بازرگانیەكان هیچ خزمەتێك لەم جۆرە بەندەرانە پێشكەش ناكەن زۆربەكەمى نەبێت.
3.	بەندەرى ڕاو: ئەم جۆرە بەندەرانە خزمەتگوزارى پێشكەش بە كەشتیەكانى ڕاوكردن لەناوچەكەدا دەكەن،زۆربەى ئەو بەندەرانەش لەو شوێنانە دادەمەزرێن كە ڕاوى دەریایی پیشەى سەرەكى دانیشتوانى ناوچە دەریاییەكانە،وەك بەندەرەكانى دورگەى ئایسلەندە و بەندەرى ئەبەردین لە بەریتانیا.

4.	بەندەرى تاقتكردن (خەزنكردن): ئەم بەندەرانەش بە ئەركى ناوەندگیرى بازرگانى هەڵدەستن لەنێوان دوو دەوڵەتدا كە پەیوەندى ئابوورى نێوانیان وەستابێ، بۆیە ئەم بەندەرانە هەڵدەستن بەكردارەكانى داگرتن و باركردنى كەلوپەل و شمەكى هەردوو لایان، وەك بەندەرى لێڤەرپول وكۆپنهاگن.

5.	بەندەرى خەڵووز: ئەم بەندەرانە لەسەر هێڵە دەریاوانە دوور و درێژەكان بڵاوبونەتەوە،كەشتیەكان لادەدەن لاى ئەم بەندەرانە بۆئەوەى سوتەمەنى وئاوى خواردنەوە وپێویستى تریان بەدەست بێنن نەك بۆ بارداگرتن وباركردن،بۆیە لەم بەندەرانە كۆگایەكى زۆرى سوتەمەنى هەیە،وەك بەندەرى جەبەل تاریق و بۆرسەعید و كۆڵۆمبۆ.

6.	بەندەرى نەوت: لەم بەندەرانەوە نەوت ڕەوانەى دەرەوە دەكرێت دواى ئەوەى نەوتى بە لوولە لەبیرە نەوتەكانەوە بۆدێت،گرنگى ئەم بەندەرانە دەوەستێتە سەر قەبارە و بڕى ئەو نەوتەى كە لەبەندەرەكەوە ڕەوانەى دەرەوە دەكرێت وەك زەهرانى و بانیاس و رأس التنورە. 

رێگا سەرەكییەكانى گواستنەوەى دەریایی لە جیهاندا:

چەند رێگەیەكى سەرەكیی دەریا لە جیهاندا هەیە و هەندێكیان ئەمانەن:
1.	دەریاوانى لە بەشى باكوورى زەریاى ئەتڵەسى.
2.	دەریاوانى لە بەشى باشوورى زەریاى ئەتڵەسى.
3.	دەریاوانى لە زەریاى هێمن (باسفیك).
4.	دەریاوانى لە زەریاى هیندى.
5.	دەریاوانى لە دەریاى سوورو دەریاى ناوەڕاست.













1.	دەریاوانى لە بەشى باكورى زەریاى ئەتلەسى:

      بەشى باكوورى زەریاى ئەتڵەسى بە بوارێكى زیندووى دەریاوانى جیهانى دادەنرێت، چونكە فراوانترین جموجۆڵى كەشتییەكانى نەوت‌و كەشتیى گواستنەوەى شمەك و ڕێبواران لەو بەشەدا بە ڕێژەیەك دیارە كە 40%ى هەموو دەریاوانى جیهانى گرتۆتەوە، و 75%ى كردارەكانى ئاڵوگۆڕى بازرگانى بەسەر ئەم زەریایەدا گوزەر دەكات بەهۆى ئەوەى بەدرێژایی ساڵ كەناراوەكانى بۆ دەریاوانى كراوەن، چونكە تەوژمە گەرمەكەى كەنداو دەگاتە كەناراوەكانى، سەرەڕاى ئەوەش بەم بەرو ئەوبەرى كەناراوەكانییەوە چ لە خۆرهەڵات، چ لە خۆرئاواوە وڵاتى دانیشتوان چڕە ودەوڵەمەندو گوزەران ئاست بەرز وخاوەن ئابووریى پڕ توانای لێیە كە تواناى كڕینیان زۆرەو شمەكى بازرگانى زۆر دەكڕن‌و بازاڕەكان گەرمن. لەبەر ئەوە هەلێكى تەواو بۆ دامەزراندنى بەندەر لە هەردوو كەنارى خۆرئاوا و خۆرهەڵاتیدا رەخساوەو پەیوەندى‌و رێگاى دەریایى لەنێوان بەندەرەكانى خۆرئاواى ئەوروپا بە بەندەرەكانى خۆرهەڵاتى ئەمریكاى باكورو بەندەرەكانى دەریاى كاریبى دا كراوەتەوە، فراوانترینى چالاكى دەریاوانى لەم بەشەى ئەو زەریایەدا كۆبۆتەوە.

2.	دەریاوانى لە بەشى باشورى زەریاى ئەتلەسى:
      لەم بەشەى زەریاى ئەتڵەسیدا چالاكى سەر رێگا زەریاییەكان كەمەو كەشتیی كەم پێدا دەڕوات ‌و ئاڵوگۆڕى بازرگانى كەم بەسەرەوەیە، چونكە دەوڵەتانى سەر كەناراوەكانى هەردوولا، وڵاتى تازەپێگەیشتوون‌و ئاستى بژێوى دانیشتوانیشیان نزمەو بەروبوومى هەمووشیان وەكو یەك وایە. جگە لەوەش نۆكەندى سویس‌و نۆكەندى پەناما بوونەتە هۆى ئەوەى كە كەشتییەكان كەمتر بە رێگا دوورەكەى (رأس الرجا‌و الصالح) و سەرى (هۆرن)ى باشورى ئەمریكا باشوردا بڕۆن‌و، زۆرتر بە دوو نۆكەندەكەدا هاتوچۆ بكەن.

3.	دەریاوانى لە زەریاى هێمن:
  جموجۆڵى هاتوچۆى دەریاوانى لە زەریای هێمن ئەوەندە كەمە كە لە 14%ى هاتوچۆى بازرگانى جیهانى زیاتر نییە، چونكە لەبەرى ئەمریكاوە زنجیرە چیاكانى رۆكى، بە درێژایى كەناراوەكانى گرتووە، رێگاى بەرفراوانییەكانى پشتەوەشى لە بەندەرەكان بەستووە.
لە بەرى ئاسیاوە، بەدرێژایى كەناراوەكانى زەریاى هێمن هەمووى دەوڵەتى سۆسیالیشیە و رامیارى خۆبژێوى (الاكتفا‌و الژاتی) پەیڕەو دەكەن لە بواری ئابوورییدا، ئەمەش چالاكى ئاڵوگۆڕى بازرگانى لەنێوان هەردوو كەنارى زەریاى هێمندا تەواو كەمكردۆتەوە. لەگەڵ ئەمەشدا لە كەناراوەكانى خۆرئاواى زەریاكە، چالاكى دەریاوانى هەر لە كەنەدا (ئەمریكاى باكور) بیگرە تا دەگاتە بەندەرەكانى شیلى( لە ئەمریكاى باشور) بە گەرمى هەیە.
رێگایەكى زەریاییش لە كەنارى خۆرئاواى شارى (لۆس ئەنجلۆس)ەوە دەست پێ دەكات، تا دەگاتە شارى یۆكۆهاما لە ژاپۆن.




4.	دەریاوانى لە زەریاى هیندى:
ئەم زەریایە وەكو زەریاكانى تر نییە لە باكورییەوە داخراوە، كەچى هەر لە بەشەكانى باكورییەوە زیادە پەلى لێ پەیدا بووە بەرەو دەریاى سورو كەنداوى عەرەب‌و كەنداوى بەنگال. زۆربەى دەوڵەتانى سەر زەریاى هیندى، لە رووى هەلومەرجى ئابوورى ‌و پلەى گەشەكردنى پیشەسازییەوە وەكو یەكن، چونكە دەوڵەتى تازەپێگەیشتوون و كەرەستەى خاویان هەیە، لە هەمان كاتیشدا بازاڕێكى گەورەن‌و بەروبووم‌و شمەكى پیشەسازیى دەوڵەتە پیشەسازییەكانى تێدا ساغ دەبێتەوە، بەتایبەتیش هى ژاپۆن ‌و وڵاتە یەكگرتووەكان.
چەند رێگایەكى زەریاییش لەنێوان ئەو وڵاتانەدا هەیە كە بەسەر زەریاى هیندى دا دەڕوانن، یەكێك لەو رێگایانە ئەوەیە كە بە گەرووى (باب المندب)دا تێ دەپەڕێت‌و لقێكى دەگاتە كاب واتە رأس الرجا‌و الصالح و ئەوى تریان دەگاتە هیندستان‌و سریلانكاو بۆرما و ئەندەنوسیا، شمەكى لە خۆزیادى ئەم وڵاتانە بەم رێگایەدا دەڕوات‌و لەنێوانیاندا ئاڵوگۆڕ دەكرێت.
گەرووى (مەلقا)ش ئاڵوگۆڕى بازرگانى لەنێوان خۆرهەڵاتى ئاسیاو ئوسترالیادا دابین دەكات‌و دەگاتە دەریاى سوور.

5.	دەریاوانى لە دەریاى سوورو دەریاى ناوەڕاست:
      دەریاوانى جیهانى لەم دوو دەریایەدا بریتیە لە هەموو ئەو ژمارەى كەشتی بازرگانییە جیهانییەى كە بەم دوو دەریایەوە گوزەردەكەن، گرنگى ئەم دوو دەریایەش لەوەدایە كە چەند گەروویەكیان هەیە، ئەم دوو دەریایە بە دەریاو زەریاكانى جیهانەوە دەبەستنەوە،واتە گەرووى (باب المندب)و (گەرووى جەبەل تاریق) كە لەم دوو دەریایەدان هەموو ئەو رێگا زەریاییانەیان دێتەوە سەر كە لە زەریاى هیندى ‌و زەریاى ئەتلەسییەوە دێن،هەروەها بایەخێكى زۆر گەورەشیان لە بەڕێ خستنى نەوتى ناوچەى كەنداو دا هەیە، كە بەسەر پشتى ئەم دەریایانەدا دەڕوات‌و دەنێردرێت بۆ بەندەرەكانى ئەوروپاو ئەمەریكا، لە بەندەرەكانى ئەوروپاو ئەمریكاشەوە شمەكى بەرهەمهێنراو و دروستكراو و بەكاربردن، هەر بەم رێگەیەدا دێت ‌و دەگاتە وڵاتانى عەرەب ‌و وڵاتانى خۆرهەڵاتى ئەفریقاو باشورى خۆرهەڵاتى ئاسیا.
