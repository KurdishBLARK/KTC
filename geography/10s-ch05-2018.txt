
بەشی پێنجەم 

جوگرافیای هەرێمە وشكەكان

هەرێمە وشكەكان بە هەردوو بەشەكەیەوە ئەستێپس و بیابانەكان بە گوێرەی پۆلینەكەی كوبن:

    ئاووهەوا بە شێوەیەكی كاریگەر تایبەتمەندییە سەرەكییەكانى هەرێمە وشكەكان سەبارەت بە تایبەتمەندییەكانى ڕووی زەوى و ڕووەك و ئاژەڵ و خاك و جۆری ژیان وسنوورەكانى ئاووهەواو بیابانەكان و زەویەكانی ئەستێپس (السهوب) دەستنیشان دەكات، (كۆبن) لە ساڵی 1918دا بە سوود وەگرتن لە ئامارەكانى تایبەت بە باران توانی ئەو سنوورانە دەستنیشان بكات. لە پڕۆژەی پۆلینكاریی ئاووهەوادا، سنوری شێداری بیابان، لەو ناوچانەدا كە بە درێژایی سالأ بارانیان بە شێوەیەكی ڕێك وپێك لێ دەبارێت، بەهێڵی بارانی یەكسانى (20سم) ى دانا، لەو كاتەدا كە ناوەندە گەرمی ساڵانە لە نێوان (5ەـ 10ەس)دا بێت،كەچی هێڵی بارانی یەكسان لە چوارچێوەی ناوەندە گەرمیی(25ەس)ی ساڵانە دا بێت بە (32سم). لەبەر ئەوە لێواری شێداری ئەستێپس كاتێك كە پلەی گەرمی (10ەس) بێت دەكەوێتە چوارچێوەی هێلی بارانی (40)سم، كە پلەی گەرمیش گەیشتە (25ەس) هێڵی بارانی دەبێتە (64سم). بارانی وەرزە ساردەكان كارێكی زیاتر دەكات وەك لەو ناوچانەی كە پلەی گەرمیان بەرزە، چونكە ئەو بارانەی كە بەهۆی گەرمی و بە هەڵم بوون لە بارانەكانی وەرزە ساردەكان وون دەبێت كەمترە لە بارانەكانی وەرزە گەرمەكان ، ڕووەكیش بەدەگمەن دەبینرێت كە ئەمەش بەڵگەی تینی وشكییە.
هەروەها شوێنەوارى دیاردەی وشكی لەسەر ئەو شێوە ژیانەشدا دەردەكەوێت كە لەو هەرێمانەدا باوە.

دابەشبوونی جوگرافى هەرێمە وشكەكان بە گوێرەی پۆلینكاریەكەی كۆبن:
كیشوەر نییە لە جیهاندا كە ناوچەی بیابانی (هەرێمە وشكەكان)ی نەبێت، هەرێمە وشكەكانیش چەند ڕووبەرێكی بەرفراوانی ڕووی زەویان داگیركردووە. جا بۆ ئەوەی جێگاكانیان دەستنیشان بكەین، دەتوانین ئەو پلە گەرمییەی لەو هەرێمە وشكانەدا هەیە بكەین بە بناغەی ئەم دابەشبوونە، لەسەر ئەم بنچینەیەش بیابانەكان دەكرێن بە دوو جۆر:
1ـ بیابانە گەرمەكان			2ـ بیابانە ساردەكان


1ـ بیابانە گەرمەكان:
    بیابانە گەرمەكان ئەو ناوچانەیان داگیركردوە كە بە شێوەیەكی سەرەكی تەوژمی هەوای داكەوتووی پەستانبەرز بەسەریاندا زاڵە، بەوەش هەلومەرجیان بۆ دابارین لەبار و گونجاو نییە، لەبەرئەوە دەتوانرێت بیابانەكان وەها دابنرێن كە كەوتوونەتە چوارچێوەی ناوچەی بای بازرگانی، وەك بیابانى گەورە و بیابانی ئەتەگاما و گەلەهاری و بیابانی خۆرائاوی ئوسترالیا. لە سیفاتی ئاووهەوای ئەم بیابانە گەرمانەش ئەوەیە كە پلەكانی گەرمی رۆژانە و ساڵانە زۆر لەیەك دوورن (واتا دووهەوان)، لەوانەیە ناوەندە پلەی گەرمی لە مانگی كانونی دوەمدا (13ەس) بێت، كەچی پلەی نزمی گەرمی تا (-7ەس) دادەبەزێت، ناوچەى بیابانى (تمەنڕاست) لە جەزائیر، وەهایە، هەر لەوناوچەیە ڕادەى بەهەڵم بوون زۆربەرزە لەكاتێكدا شێى ڕێژەیی نزم دەبێتەوە بۆ (9,5%) هەرچی تێكڕای بارانی ساڵانەشە ناجێگیرە (متژبژب).
لە (تمەنڕاست)دا (بیابانە گەورەكە ـ جەزائیر)، لەماوەی یەك ساڵدا (158ملم) واتا نزیكەی (6.3گرێ) باران باری، كەچی لەساڵێكی تردا نزیكەى (6.4 ملم) واتا (0.25گرێ) باران باری، جارێكیشیان لە تمەنڕاست لە ماوەی 3 سەعاتدا نزیكەی(44ملم) باران باری كە ئەمەش بریتی بوو لە 3/4ی هەموو بارانی ئەو سالەی تمەنڕاست ، لە سایەی دۆخێكی نالەباری وەهادا، بەبێ ئاودان ئاستەمە كشتوكالأ بكرێت، بگرە ئەو لەوەڕگایانەش كە هەن دیسان لە سایەی هەلومەرجێكی سەختی ئاووهەوای وادا مەترسیی زۆریان لێ دەكرێت، چونكە بارانی ئەوەندە كەمە كە ئاستەمە گیای لێ شین ببێت، سەرەڕای ئەوەش پلەی بەرزی گەرمی هەوای سەر زەویەكە زۆر داخ دەكات چونكە ئەو گەرمییە بەجۆرێكی ئەوتۆ تاو بە تاوێر و لمی ئەو بیابانە دەستێنێت كە لەبەر خۆری دوای نیوەڕۆدا پلەی گەرمی لە (82ەس) تێدەپەڕێت، ئەم تینى گەرمایە جێگا سێبەرەكانیش دەگرێتەوە، لەبەر ئەوە ڕووەكی ئەوێ لەگەلأ هەلومەرجی وشكیدا خۆی گونجاندووە، ئەوەتا هەندێك لەو ڕووەكانە گەڵایان دەوەرێت تا كرداری ئاودەردانیان كەمتربێت، جاری واش هەیە گەڵای ئەو ڕووەكانە بەچینێك خوێ خۆیان سواغ دەدەن تا بتوانن بە شەو ئەو كەمە شێیەی لە هەوادا هەیە بیمژن. رووەكی واشی تێدایە سواغێكی مێوین گەڵاكەی دادەپۆشێت كە ڕێگای ئاودەردانیان بە تەواوەتی دەبڕٍێت یان زۆر كەمی دەكاتەوە.



	






2ـ بیابانە ساردەكان:
كاریگەرى وشكی دەگاتە ناوچە وشكانییەكانی بازنەكانى پانی ناوەراستیش،ئەم ناوچانەش بریتین لە باكوری ئاسیا و باكوری ئەمریكای باكور، چونكە ئەم دوو ناوچەیە فراوانترینی ناوچە وشكەكانی ئەو بازنە پانیانەن. هۆی وشكی ئەو ناوچانەش بەوە دانراوە كە بەرزایی بڵند دەوری داون و نایەڵێت هەوای تەڕ و شێداریان بگاتێ، ئەو هەوایەش كە دەگاتە ئەوێ هەوایەكی وشكە چونكە هەوای داكەوتووە (هابگە). هۆیەكی تریش هەیە كە ئەو ناوچانە وشكن، ئەویش ئەوەیە كە ئەو ناوچانە لەو جۆرەن كە تەوژمی هەوای داكەوتوی ساردیان بۆ دەچێت، ئەمەش نایەڵێت هەوای تەڕیان بگاتێ، لەبەر ئەوە پلەی گەرمی لە زستاندا (-1ەس) دێتە خوارەوە و لەوانەشە زوقم بیگرێت و دوورنییە بەفریی لێببارێت، ئەوەتا لە شاری تاشقەند (ئۆزبەكستان) تێكڕای گەرمی مانگی كانونی دووەم دەگاتە        (-1,3ەس) لەوانەشە لە كاتى شەپۆڵە ساردەكاندا بگاتە (-30ەس). هەرچی بەفریشە لەوانەیە بەردەوام تا 37 ڕۆژ ببارێت. ئەم بارە لەوانەیە لە ناوچەكانی ناوەراستى ئاسیادا ڕووبدات چونكە زۆربەی بیابانی ئەوێ لە سنووری باكورییەوە بەزرایی دەوری نەداوە، ئەمەش بۆتە هۆی ئەوەی كە زستانان بە ئاسانی تەوژمە ساردەكانی هەوا تێپەرێت و بگاتە ئەو ناوچە وشكانەو پلەی گەرمی تێدا ئەوەندە نزم بكاتەوە تا پلەی بەستن (التجمید)،لەوانەشە ماوەی ڕوودانی زوقمیش تا 152 ڕۆژ درێژە بكێشێت. هەرچی وەرزی هاوینانیشە لەو ناوچانەدا زۆر گەرم و وشكە و لەوانەشە پلەی گەرمی بگاتە(43ەس). لە ناوەڕاستی ئاسیادا، لە لەكشۆن، تا پلەی گەرمی (48ەس) تۆماركراوە. گەلێ هۆكاری خۆجێیی وەك ساماڵی ئاسمان و بێ ڕووەكی زەویش دیسان پلەی گەرمی بەرزتر دەكەنەوە.







كاریگەرى ئاووهەوا لە هەرێمە وشكەكان:
    سیفەتی باڵادەست(غالب)ی ئاووهەوای هەرێمە وشكەكان كەم بارین و بەرزی پلەی گەرمی و زۆریی بە هەڵم بوون، واتا ئاووهەوای وشك ئەوەیە كە بە هەڵم بوونی لە دابارینى زیاترە، بەوەش دەبینین كە رووبەرێكی فراوانی زەوی ئاووهەوای وشكی بەسەردا بڕاوە كە لەوانەیە 1/3ی ڕووی زەوی بگرێـتەوە. لێكۆلەرەوەكان هۆی وشكی ئەو هەرێمانە دەگەڕێننەوە بۆچەند بنەمایەك، دەڵێن زۆر دووری ئەو هەرێمانە لە دەریاوەو نەگەیشتنی كاریگەرى شێی دەریاكان بەو هەرێمانە یەكێكە لەو بنەمایانە، سەرەڕای ئەوەش زۆربەی ئەو ناوچانەش بەتەواوی كەوتوونەتە ناوەوەی كیشوەرەكانەوە، لەبەرئەوە ئەو بایەی بارانی پێوە بێت كەمی دەگاتە ئەوێ و ئەو كەمەش كەڵكی ئەوەی نییە كشتوكاڵی تێدا بكرێت یان ژیانێكی بەپێز بۆ ڕووەك بڕەخسێنێت. چەند بەشێكی تر هەن لەم هەرێمانە كە بەرزایی دەورەی داون و بەری ئەو بایەی لێ گرتوون كە لە دەریاوە بەرەو وشكانی هەڵدەكات، ناوەراستى ئاسیا وەهایە، چونكە چیاكانی (تیانشان) و چیای (پامێر) بەری ئەو بایە شێدارەیان گرتووە كە لە زەریای ئەتڵەسییەوەدێت ونایەڵێ بەناو بیابانى(زنجاریا)دا بڕوات. چیاكانی (هێماڵایاش) ڕێگەیان لە تەوژمی ئەو وەرزە بایە شێدارانە گرتووە كە لە زەریای هیندییەوە دێت و بەلای ڕۆژئاوادا لادەدات و دەگۆڕێت و  دەبێت بە بای داكەوتوو، ئەمەش بۆتە هۆی وشكیی ناوچەكانی بیابانى سەند و (پار) و بلوجستان لە باكوری خۆرئاوای هیندستان. هەروەهاش بەرزاییەكانی خۆرهەڵاتی ئوستراڵیا نایەڵن تەوژمی بای باشوری خۆرهەڵات بگاتە ناوەوەی كیشوەرەكە و ئەمەش ڕووبەرێكی زۆری بە وشكی هێشتۆتەوە. 
 سەرەڕای ئەو بنەمایانەی باسكران، بنەمای تریش هەن كە پەیوەندی ڕاستەوخۆیان بە خولانەوەى باگشتییەكان هەیە و بونەتە هۆی وشكبوون، ئەو ناوچانەی پەستانی بەرزیان وەرزیە تووشی وشكەساڵى وەرزى دەبن وەكو ئەو دۆخەی كە زستانان لە ناوەوەی كیشوەرەكاندا ڕوودەدات. ئەو ناوچانەش كە پەستانی بەرزیان بەردەوامە ، تووشى وشكەساڵى بەردەوام دەبن، وەكو ئەو دۆخەی لە بیابانى گەورەى ئەفریقیا و بیابانی عەرەب و هی ئەتەگاما لە ئەمریكای باشور و بیابانى گەلەهاری لە باشوری خۆرئاواى ئەفریقا و بیابانە گەورەكەی ئوستڕاڵیادا هەیە. 
ناوچەی واش هەیە نزیكن لە كەناری دەریاوە كەچی لە هەموو ناوچەیەك وشكترن هەرچەندیشە دەریا بە سەرچاوەى شێ دادەنرێت، وەكو ئەو دۆخەی لە دورگەكانی (كوانۆ)دا هەیە كە كەوتونەتە نزیك كەناراوەكانی (پیرۆ)، هەروەها ئەو كەناراوانەش كە كەوتوونەتە باكووری خۆرئاوای ئەفریقاوە وپلەى گەرمى ساڵانەشیان لە (5ەس) كەمترە، هۆی وشكی ئەو ناوچە كەناراوییە خۆرئاواییانەش ئەوەیە كە لە نزیك ئەم كەناراوانەوە تەوژمی ساردی دەریا تێپەڕ دەبێت و شێی هەواكە خەست دەكاتەوەو هەر لەوێدا باران دەبارێت پێش ئەوەی بگاتە كەناراوەكان، لەبەر ئەوە ئەو تەوژمە ساردانە بەهۆكاری وشكی ئەو ناوچانە دادەنرێت.
دەرامەتی ئاو لە زەوییە وشكەكاندا:
     ئاو لە ناوچە وشكەكاندا شتێكی گرنگ و زیندووبەخشە چونكە كار لە دابەشكردن و چڕیی ڕووەكی خۆڕسك وگیانلەبەر ومرۆڤیش دەكات، ئەگەر ناوچە وشكەكان ئاویان لێ بێت دەبن بە ناوچەیەكی لەبار بۆ چالاكیی ئابووری. سەرچاوەى دەرامەتی ئاویش لە ناوچە وشكەكاندا ئەمانەن:
1ـ ئاوی ژێر زەوی.
2ـ ئاوی ڕووباری بەردەوام كە سەرچاوەی ئاوەكانیان كەوتۆتە جێگا شێدارەكانی دەرەوەی سنوری (ناوچە وشكەكە) بەڵام هەر لە (چوارچێوەی هەرێمە وشكەكەدا) لە بەرزاییە شێدارەكانەوە دەردەچێت. ئاوی ژێرزەوی لەو ناوچانەدا كۆدەبێـتەوە كە زەوییەكەی تاوێری چین چینەو باشترینیشیان ئەوەیە كە لمكارە، ئەم جۆرە ناوچانە دوای ئەوەی ئاوەكان لە ڕووی زەوییەكەوە دەچنە خوارەوە، دەبن بە كۆگای ئاو، وەنەبێ زۆربەی ئاوی بارانیش بگاتە چینە كۆكەرەوەكانی ئاو، چونكە دۆخی سەختی بوون بە هەڵم و خێرایی ئاو كە بەخوڕ دەڕوات و دەرفەتی ئەوەی پێ نادەن كە بچێتە ناو زەوییەكەوە، كەمێكی نەبێت كە ئەو كەمەش بە نزیكەی 4 ـ5%ی هەموو بارانی ساڵانە دەخەملێنرێت، ئەم دۆخەش لە بیابانی گەلەهاریدا دیارە. هەرچی تونسیشە ساڵانە نزیكەی (32.5 هەزار ملیۆن م3) ئاوی بارانی بەردەكەوێت بەڵام لە( 5%)ی زیاتر ناگاتە ناو زەوی.
 ئاوی ژێرزەوی لەوانەیە بەشێوەی كانی وسەرچاوە لەچینە كۆكەرەوەكانی ئاوەوە بەهۆی گەرمی تاوێری گڕكانەكانەوە بەرەو ژوور بجووڵێن و هەڵبقوڵێنە سەر ڕووی زەوی، یان لەجێگاكانی لاوازەكان جیۆلۆجییەوە سەردەكات، یان لە درز وقڵیشی زەوییەوە دەردەكەوێت، جاروباریش لە ئەنجامی داڕووتان ونەمانی چینە تاوێرەكانی سەر كۆگا ئاوەكانی ناو زەوییەوە، ئاوەكە دەردەكەوێت،جاری واش هەیە پێویستە بیری بۆ لێ بدرێت و ئاوەكە بە ترومپا سەربخرێت. جا بۆئەوەى كە چینە تاوێرە ئاوگڵدەرەوەكان بەشێوەیەكی ڕوون بخەینە بەرچاو، دەتوانین بەردی لمكار لە هەموویان بە چاكتر دابنێین چونكە ڕێژەی بەتاڵییە پڕ لە ئاوەكانیان دەگاتە (10%). بەردی لمكار لە گەلێ ناوچەی وشكی جیهاندا بە سەرچاوەی ئاو دادەنرێت، وەكو بەردە لمكارەكانی ئوستراڵیا و میسر. ئاو لە بەردە لمكارەكانەوە لە سەعاتێكدا( 800ـ 1000م3)ی لەبەر دەڕوا، ئەگەر لێژایی چینە بەردە لمكارەكان لە ئاستی ڕووی ئاوەكەی ژێر زەوی كەمتر بێت ئەوا لە درز وداشكاوەكانەوە سەر دەكات ودەبێت بە كانی، وەكو ئەوانەی لە مێرگە (واحە)كانی (داخیلە و خاریجە و سیوە)ی  میسردا هەیە. ناوچەی تاوێركاری واش هەیە بە شێوەیەكی سەربەخۆ ئاوەكان كۆدەكاتەوە وەكو ناوچەكانی نیمچە دورگەی عەرەب و سودان كە ئاستی ئاوەكانی ناو زەوی لەم ناوچانەدا ڕێكوپێك نییە، بگرە لەو بیرە ئاوانەشدا كە لەیەك جێگادان، چونكە چینە گڵدەرەوەكانی ئاوی ناو زەوی لەو ناوچانەدا بە شێوەیەكی ئاڵۆز پێكدا چوون. ئەگەر بشیانەوێت لەم ناوچانەدا ئاو بۆ مەبەستی ئابووری بەكاربێنن ئەوا پێویستە ئامرازی وەها بخەنەكار كە بتوانێت بگاتە ناو ئەو چینە تاوێرەی كەئاوەكەی گڵداوەتەوەو كۆگای ئاوی لێ پەیدابووە.بەكارهێنانی ئاوی ناو زەوی لەسەر كەم وزۆری دەرهێنان وئەو یەدەگەشی وەستاوە كەلە كۆگا ئاوەكەدا هەیە، لەبەرئەوە ئەگەر ئاوەكەی بە زۆری دەربهێرێت و بۆ هەموو پێداویستێكی ئاودێری و ئاودانی گیانلەبەر و پێداویستیی تری مرۆڤـ بە زۆری بەكاربهێنرێت، ئەوا زوو ئاستی ئاو لە بیرە ئاوەكاندا دادەكەوێت و ئینجا دەبێت دووبارە بیرەكان قووڵتر بكرێن، ئەم كارەش ئابووری نییە. جا لە پێناوی دەست پێوەگرتن (ترشید الاستعمال) ئاوی ژێر زەویدا دەبێت ئەوە بزانین كە ئاوەكە كەم و زۆر چەندە، كە بەپێی ئەوە بەكاربهێنرێت، چونكە ئەو ئاوەی لە بیرەكانەوە دەردەهێنرێت ڕێژەیەكی كەم دێتەوە جێی كە( 1/30)ی ئاوە كاركراوەكەش نابێت.
هەرچی سەرچاوەی دووەمی ئاویشە لە هەرێمە وشكەكاندا ئەوە ئاوی ڕووبارە بەردەوامەكانە،ئەوەبوو ڕووباری (دیجلە وفورات ونیل وسەند) لە جیهانی دێریندا ئاوی تەواویان بۆ دامەزراندنی شارستانێتی كشتوكاڵ دابین كرد، ئێستاش چەند بەشێكی زۆری دەرامەتی ساڵانەی ئاوی دیجلە وفوڕات بۆ پێداویستی كشتوكالأ و ئاودانی گیانلەبەر و پێداویستیەكانی تری مرۆڤـ بەكاردێت. سوود وەرگرتنیش لەئاوی ڕووبارەكان بەڕژێمی ڕەهاكردنەوە بەندە كە ئەویش كەوتۆتە ژێر كاری دۆخی هەواو باری بەهەڵم بوون و دابەزینى ئاوەكە بۆ ناو زەوی. هەولأ و كۆششێكی زۆریش ئەوە هەر بەردوامە بۆ رێكسختنی گڵدانەوەو و پاشەكەوتكردنی ئاوی رووبارەكان، كە باراناوەكان لە عەماراودا بەجۆرێك گڵ بدرێنەوە كە دووبارە بۆ كاتی پێویست بتوانرێت ئاوەكەی بكرێـتەوە سەر ئەو ڕووبارانەو بۆ ئاودێریەكی بەردەوام سودی لێ وەربگیرێت. بەڵام ئەوەش هەیە ئەم عەماراوانەش دووچاری چەند گیروگرفتێكی سەرەكی دەبن كە بریتین لە پڕبوونەوەی بنكەكانیان بەو نیشتەیی و، ئاوێكی زۆریشیان بە كرداری بە هەڵم بوون و بەهۆی دزەكردنی ئاوەوە لێ كەم دەبێتەوە. هەر چۆنێك بێت، ئەو پێشكەوتنە كۆمەڵایەتی و ئابوورییەی ناوچە وشكەكانی گرتۆتەوە، بەشێوەیەكی سەرەكی بەستراوە بە بڕى ئەو ئاوەی كە لەوێ بە ئاسانی دەست بكەوێت، ئینجا ئەو ئاوە ئاوی كانی بێت یان ڕووباری لەبەر ڕۆیشتووی بەردوام بێت.




مێرگەكان:
مێرگ بریتیە لەوخاكە بەپیتەى كەبەهۆى بوونى ئاو بە بیابان دەوردراوە بەمەش بۆتە جێگەى نیشتەجێبوونى مرۆڤ و لەوەراندنى مەڕوماڵات وئاژەڵ وكشتوكاڵكردن .مێرگەكان بوونەتە مۆڵگە بازاڕ و شمەكی ئەو كاروانانەیان تێدا ئاڵوگۆڕ دەكرێت كە ڕێیان دەیكەوێتێ. سەرەڕای ئەوەش ئاوی كانی و بیرەكانیشی بۆ هەندێ جۆرە كشتوكالأ كە لە گەلأ ئاووهەوای ئەو مێرگانەدا گونجاوە سوودی لێ وەردەگیرێت،  بۆنموونە مێرگە گەرمەكانی بیابان بە باغی خورما ناوبانگیان دەركردووە لە ژێر سێبەری دارخورماكانیشدا ڕەزە مێو و داری هەنجیر و قەیسیش دەچێندرێت جگە لەوانە كشتوكاڵى بەرووبوومی تری وەكو گەنم و جۆ و لۆكەش دەكرێت. لەگرنگترین ئەو مێرگانەش لە وڵاتە عەرەبیەكان وەك (سیوە، داخیلە، خاریجە، فرافرە، عەینولتەمر و فەزان).










سوود وەرگرتن لە زەوی هەرێمە وشكەكان:
    مرۆڤ دوای بەكارهێنانى ئامرازی نوێ لە كردارەكانى كشتوكالأ و  سوود وەرگرتن لە دەرامەتی ئاو ، ئینجا دەستی دایە وەبەرهێنانی دەرامەتی ئاو و زەوییەكانی هەرێمە وشكەكان، دەستكەوتنی ئاو و بڕی ئاو لەو هەرێمە وشكانەشدا بووە بنەمای گەشەكردنی پارچە زەوییە كشتوكاڵیەكانی، بەڵام گیروگرفتی كەمیی ئاو لە هەندێ لەو هەرێمە وشكانەدا ئەوەیە كە ئاو وەنەبێ هەر بۆ فراوانكردنی پارچە زەوییە كشتوكاڵیەكان پێویست بێت، بگرە بۆ كردارەكانی دەرهێنانی كانزاكانیش زۆر پێویستە،ئەوەتا ئاو بۆ دەرهێنانی كانزا گرانبەهاكان لە ناوچەكانی وەكو كۆلۆرادۆوكالیفۆرنیا لە ووڵاتە یەكگرتوەكانى ئەمریكا و بۆ دەرهێنانی ئاسن لە بیابانى گەورەى ئەفریقیا بایەخی هەیە. 
هەرچەندە كێشەی بڕی ئاو لەناوچە وشكەكاندا كێشەیەكی سەرەكی و بەردەوامە، بەڵام گەڕانی بەردەوام بۆ دۆزینەوەی ئاو بەكارهێنانى شێوازی تازەی ئاودێرى ودڵۆپاندنی ئاوی سوێر،ئەمانە هەمووی بۆ بوژاندنەوەى ناوچە وشكەكان لەڕێی پەرەپێدانی ئەوناوچانەدا بەكارێكی گرنگ دادەنرێت،دەوڵەتە پێشكەوتووەكانیشبۆ سوود وەرگرتن لە زەوییە وشكەكانیاندا شێوازی زانستیانەیان خستۆتەكار. لە ناوچە وشكەكاندا رووبەری لەوەڕگاكان لە ڕووبەری كشتوكاڵە بەراوەكان زۆر زیاترە،زۆریشی پێ ناچێت كە لەوانەیە ئەو لەوەڕگایانە بەتەواوەتی ڕووت ببنەوە، چونكە گیایەكەی هەموو تەڕایی خاكەكە دەمژێت وتەواوی دەكات وشوانەكان ناچار دەبن بكەونە گەڕان و، بەدوای لەوەڕدا عەودالأ بن وناشتوانن لەسەرچاوەی ئاوەكانەوە لەوناوچە وشكانەدا زۆر دووربكەونەوەو پێویستە بۆئاودانی ئاژەڵەكانیان لێیانەوە نزیك بن.
 زۆربەی دانیشتوانى ئەو ناوچانەش كۆچەری بیابانین كە ژمارەیان لە بیابانەكانی عەرەبدا خۆی لە (750.000) كەسێك دەدا، نیمچە بیابانی یان نیمچەشوانكارەش هەر لەو ناوچانەدا لە دوو ملیۆن زیاترن،ئەوەبوو لەوەوپێش باسمان كرد كە گەڕانی ئەو خەڵكە لەسەر دەرامەتی ئاو و لەوەڕی ناوچەكە بەندەو بەشێوەی كۆمەڵی بچووك بچووك لە جێگایەكەوە بۆجێگایەكی تر خەریكی كۆچڕەون، جاری واش هەیە لەسەر ئەو دەرامەتە كەمانە ناكۆكی دەكەوێتە نێوان كۆمەڵێك و كۆمەڵێكی تریانەوە و ناكۆكییەكەش درێژە دەكێشێت و بەردەوامە، گەلێ جاریش شوانەكان گوێ نادەنە سنووری نێوان دەوڵەتان و بەدوای ئاوولەوەڕدا لەو سنوورانە دەپەڕنەوەو ئەم كارەش دەبێتـە هۆی پەیدابوونی ناكۆكى لە نێوان دەوڵەتەكاندا كە ناچاردەبن لە نێوان خۆیاندا بۆ نەهێشتنی ئەم ناكۆكیانە پەیمان ببەستن، هەندێ دەوڵەتیش ئەم كۆمەڵە شوانانەیان لە ژیانی بیابانگەری و كۆچەرییەوە هێناوەتە سەر ژیانێكی نیشتەجێ وجێگیر، ئەم كردارەش پێویستی بە دابینكردنى گەلێ خزمەتگوزارى وەك ڕاكێشانى ڕێگای هاتوچۆ وگواستنەوەی وەك هێڵی ئاسن و ،و دامەزراندنى وپڕۆژەی ئاودێری هەیە، كە لە ژینگەیەكی ووشكی وەهادا پێویستە هەبن بۆ ئەوەی بتوانن زەویی نزیك چەم و ڕووبارە بەردەوامەكان یان سەرچاوەكانى ئاوى ژێر زەوى بهێننەبەر. گەنم وجۆ وگەنمەشامی وهەرزنیش بەناوبانگترین بەروبوومی كشتووكاڵی ناوچە وشكەكانن، پاراستنی خاك و نەهێشتنی بەفیڕۆچوونی ئاوو بەربەست كردنی كرداری بە هەڵم بوون لە كشتوكاڵی ئەم ناوچە ووشكانەدا شتێكی زۆر گرنگە. هەرچی ناوچەكانی دەرهێنانی غازونەوتی بیابانى گەورەى ئەفریقیا و بیابانەكەی لیبیاو ناوچەكانی كەنداوی عەرەبیشە كە لوولە نەوتەكانیان لێوە كشاوە تا دەگەنە بەندەرەكان، ئەم جێگایانەش بەهۆی وەبەرهێنانی ئەو كانزایانەوە دیاردەی ئاوەدانكردنەوە و نیشتەجێبوونى بۆ ڕەخساوە. جگە لەوانە ناوچە ووشكەكان ناوچەیەكی لەبارن بۆ تاقیكردنەوەو هەڵدانی مووشەك چونكە ئاسمانیان سامالأ وكەم هەورە. هەروەها بیابانەكان بوونەتە جێگای گەڕیدەوگەشتیار و ئەوانەی حەز بەتیشكی خۆر دەكەن،لەبەر ئەوە میوانخانەیان لێ دامەزراوە وحەسانەوەی تەواو بۆ ئەوانە دابین دەكەن وهەموو پێویستیەكیشیان بۆ دابین دەكەن. بێگومان ئاوەدانكردنەوەی ناوچە ووشكەكان لەسەر ئاسانیی ڕێگاوبان و هۆیەكانى  هاتووچۆوگواستنەوە وەستاوە لەبەرئەوە كۆمپانیاكانی كانزاكردن ڕێگەیان تێدا راكێشاوە،بەنموونە كۆمپانیای كانەكانی كانزاكردن لە بیابانەكەی شیلیدا دوو جادەی ئۆتۆمبێلی ڕاكێشاوە تا بە ئاسانی و،بەبێ كۆسپ و ئاستەنگ هاتوچۆیان پێدابكرێت بۆ ئەو ناوچانە. هەروەها لە باكوری ئەفریقیاشدا لە ساڵی 1962دا دوو ڕێگەی ئوتۆمبێل دامەزرا كە لە (حاسی مەسعود) دا یەكدەگرنەوە، یەكێكیان لە شاری جەزائیرەوە دەردەچێت و بە (حاسی ئەلرەمل) دا دێت و ئەویتریشیان هەر لە شاری جەزائیرەوە دەردەچێت و بە ناو (بەسكرەو تۆغۆریت)دا دێت. لەبەر ئەوە دامەزراندنی چەند شارێك لە بیاباندا، هەرچەندیشە دەرامەتی ئاوی كەمە بەڵام لەسەر كرداری دەرهێنانی كانزاكان وەستاوە، بۆ نمونە شاری (ماریائەكینا) ئاوو خۆراكی بۆ دەچێت چونكە ئاوو خۆراك لەو ناوچانەدا كەمە، هەروەهاش شاری كۆلجاردی بە بۆنەی دۆزینەوەی زێڕەوە پەیدابوو. لەبەر ئەوە بەكارهێنانی زەوی لە ناوچە ووشكەكاندا پێویستی بەوە هەیە كە هەلومەرجی گوزەرانی بەجۆرێك لێ بڕەخسێنرێت كە لەگەلأ ژینگەی گەرم و ووشكەدا بگونجێت و نەخۆشی و مێروو جڕ وجانەوەری زیانبەخشیشی لەناو ببرێت. زەوی ناوچە ووشكەكان لەگەلأ ئەوانەی كە باس كران دەشێن بشبن بە ناوچەی بەرهەمهێنی كشتوكال و لەوەڕگاش.
 