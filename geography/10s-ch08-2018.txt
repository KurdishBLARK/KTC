
بەشى هەشتەم

دانیشتوان و نیشتەجێبوون


گەشەسەندنى دانیشتوان:

ژمارەى دانیشتوانى جیهان بەپێى نوسینگەى ئاماروسەرژمێرى نەتەوە یەكگرتوەكان لە (12ى ئازارى 2012) زیاتر لە 7  ملیار كەس بوو، زۆربوونى خێراو سەرسوڕهێنى دانیشتوانى جیهانیش لەناوەراستى سەدەى حەڤدەهەمەوە دەستى پێ كرد لە ساڵى (1650) بۆ ساڵى (1850) واتا لەو ماوەیەدا دانیشتوانى جیهان بوو بە دوو ئەوەندەى كە هەبوون چونكە لەنیو ملیار كەسەوە لەو ماوەیەدا بوو بە(1.1) ملیار كەس. ئەوەندەشى پێ نەچوو ئەم ژمارە تازەیەش دوو ئەوەندەى لێ هات‌و لە ساڵى (1970)دا دانیشتوانى جیهان گەیشتە (3635)ملیار كەس. خۆ ئەگەر تێكڕاى زۆربوونى دانیشتوانى جیهان بەو پێیە زیاد بكات كە ئێستا هەیە،واتا(1.8%)، ئەوا دانیشتوانى جیهان لە ماوەى سەد ساڵدا شەش ئەوەندەى لێ دێت كە ئێستا هەیە.

       هەرچەندیشە تێكڕاى گشتى زیادبوونى هەموو دانیشتوانى جیهان، بەرزە، بەڵام هى كۆمەڵەى ناوچەیەك تا ناوچەیەكى تر چونیەك زیاد ناكات‌و جیاوازەو لە رەوتى پەرەسەندنى دانیشتوانى جیهانیشدا دیسان جیاوازەو وەكو یەك نییە، ئەوەتا رێژەى زیادبوونى دانیشتوانى كیشوەرى ئاسیا هەمووى دەگاتە 1.9%و، لە وڵاتە تازەپێگەیشتوەكاندا دەگاتە 2.1%.  كەچى لە دەوڵەتانى ئەفریقیاو لەگەلێ دەوڵەتى ئەمریكاى لاتینی دەگاتە 2.8%و لە دەوڵەتە پێشكەوتووكانیش لە (0.1%- 0.9%)دەبێت، ئەمەش بووە هۆى كەمبوونەوەى دانیشتوانى هەندێ لەم دەوڵەتە پێشكەوتووانە، ئەوەتا دانیشتوانى ئەلمانیاى فیدرال لە ساڵى (1983) دا (95) هەزار كەسى كەم كرد، هەروەها بەریتانیاش.

چەمكى گوندو شار‌و جیاوازی نێوانیان:
	بۆ پێناسینى شار، چ لێكۆڵەران چ دەوڵەتانیش بیروڕایان جیاوازە, وەك یەك  پێناسەى ناكەن، لەگەڵ ئەوەشدا، بەپێى چەند بنەماو پێوەرێك (شار) پێناسە كراوە، كە ئەمانەن:
1.	قەبارەى ئاوەدانى: مەبەست لە قەبارە ژمارەى دانیشتوانە، هەندێ دەوڵەت بۆ ئەوەى ئاوەدانى بە شار دابنێت ڕاددەیەك بۆژمارەی دانیشتوان دادەنێت كە نابێت لەوە كەمتر بێت، دەنا ئەگەر لەوە كەمتر بوو ئەوا بە گوند(دێ)ى دادەنێت. ئەم ڕاددەى ژمارەى دانیشتوانە لە ئێرلەندە نابێت لە(1500) كەس كەمتر بێت،بەڵام لە وڵاتە یەكگرتووەكان نابێت لە 2500كەس كەمتر بێت‌ولە هیندستان نابێت لە(5000) كەس كەمتر بێت، ئەگەر لە میصرو تایلەندو ئیسپانیاو یۆنان لە (10.000) كەس كەمتر بوو ئەو ئاوەدانییە بە شار نازانن،بەڵام ئەمە پێوەرێكى وورد نییە، چونكە ناتوانرێت لە هەموو وڵاتەكانى جیهاندا، بۆناسینەوەو جیاكردنەوەى شار لە گوند پێوەرێكى یەكگرتوو بەكاربهێنرێت، بە نموونە قەبارەى دانیشتوانى ئاوەدانییەك لە عێراق كە گوندى پێ دەبێت بە شار، كەچى لەهەمان ئەو قەبارەیە لە چین گوندى پێ نابێت بە شارو هەربە گوند دادەنرێت، چونكە لە چین گوندى زۆر هەیە كە ئەو قەبارە دانیشتوانەى تێدا دەژى، هەر بەو جۆرەش لە گەلێ وڵاتانى ترى جیهاندا، لەبەرئەوە قەبارەى دانیشتوان بۆ ئەومەبەستە ناشێت‌و لەجیاتى ئەوە پێوەرى تر دەخرێنە كار.
2.	هەندێ وڵات سیفەتى بەڕێوەبەرى دەكەنە بنچینەو پێوەر بۆ پێناسینى شار، بۆ نموونە لە عێراقدا هەر ئاوەدانییەك ئەنجومەنى شارەوانى تێدابێت ئەوا شارە، ئەمەش مەركەزى ناحیە و، لە مەركەزى ناحیەش گەورەتر دەگرێتەوە، هەر ئاوەدانیەكیش ئەنجومەنى شارەوانى نەبێت ئەوە گوندەو بە مەركەزى بەرێوەبەرایەتیش دانانرێن.
لە هەندێ وڵاتیشدا سیفەتى بەڕێوەبەرى ئاوەدانییەك ئەوەیە كە ئەنجومەنى دادوەرى (قچائی) تێدابێت، یان سنوورى بەڕێوەبەرێتى هەبێت‌و بەڕێوەبەرێكى لێپرسراو بیبات بەڕێوە.
3.	شێوەى دەرەوەى ئەو ئاوەدانییە و، پێكهاتنى ناوەوەى كە بریتییە لە هەموو ئەو باڵاخانەو تەلارانەى بۆ نیشتەجێبوونى خەڵكەكەى دامەزراون، یان ئەو كارگەوشوێنى بازرگانی وبانك‌و بیناى هۆتێل و دام ودەزگاى پێشكەوتووى خوێندن و پارك وباخچەگشتیەكان كە هەیە ئەوانە، شار لە گوند جیا دەكەنەوە، لەگەڵ شێوەى دروستكردن وجوانكارى و فراوانى جادە و شەقامەكان وشۆستەوئاوەرۆ وزێراب و...
4.	ئەو خزمەتگوزاری‌و ئەرك‌و فرمانانەش كە لە شاردا پێشكەش دەكرێن  لە هى گوند جیاوازە، چونكە هەرچى ئەوەى ناو شارە زۆرەو پێشكەوتووترەو تایبەتمەندترە، چونكە ژمارەى دانیشتوانى زیاترەو تواناى شمەك كڕینیشیان بەرزترە، كەئەمەش پێویستى بە سازكردنى بازاڕو سوپەرماركێت و مۆڵ ودوكانى تایبەتمەند وفرۆشتن بە كۆ وسەنتەرى بازرگانى هەیە. هەرچى گوندیشە ئەمانەى بۆ نالوێت‌و تێیدا خڕ نابنەوە.
  سەرەڕاى ئەوەش شار فرمانى پیشەسازیى تێدایەو، ئەو خزمەتگوزاریە كۆمەڵایەتییانەش كە بۆ دانیشتوانى شاران ئامادەكراوە زۆر لەو خزمەتانە  پێشكەوتووترن كە دانیشتوانى گوندان دەستیان دەكەوێت.
5.	ئەو پیشەیەى كە دانیشتوان پێوەى خەریكن: پیشەى سەرەكى زۆربەى گوندنشینان كشتوكاڵ ‌و لەوەڕاندنى ئاژەڵە هەرچى زۆربەى شارنشینان بە فرمانى شارستانییەوە خەریكن ‌وەك موچەخۆرى دەوڵەت وبازرگانى‌و پیشەسازیى‌و خزمەتگوزارى گرنگى تر ، لەو بەرووبوومە كشتوكاڵى‌و ئاژەڵیەش سوودمەندن كەگوندنشینان بەرهەمى دێنن ودەینێرن بۆ شار.
جگە لەوەى وتمان هەندێك لایەنى خۆیایەتى مرۆڤ خۆى‌و بەهاى كۆمەڵایتیش كە پەیوەندییان بە پێكهاتە و قەبارە ودابونەریتى خێزان  هەیە ئەمانەش دیسان جیاوازن لەنێوان شار و گوند.
لەبەرئەوە، دەتوانین بڵێین كە شار كۆمەڵبوونێكى گەورەى دانیشتوانە لە مۆڵگەیەكى نیشتەجێبوندا كەسیفەتى بەڕێوەبەرى هەیە، كە فرمانى زۆرى تێدایەو، شمەك وخزمەتگوزارى تایبەت پێشكەش بە دانیشتوانەكەى ودەوروپشتیشى دەكات كە (هەرێمى شار) ى پێ دەڵێن. 
هەرچى گوندە بریتیە لە كۆمەڵبوونى دانیشتوان،بەڵام سیفەتى كشتوكاڵ ولەوەڕاندنى ئاژەڵى پێوە دیارە، خانووەكانیشى شێوەو شێوازێكى تایبەتى هەیەو لە كەرەسەى ئەوتۆش دروستكراون كە لەگەڵ ژینگەكەیدا گونجاوە، خێزانەكانیشى لەناو خۆیاندا پەیوەندیى خزمایەتى‌و دابونەریت ‌و ڕێزگرتن ویارمەتیدانى یەكتر و بەرچاوتێرى  پێكەوەیان دەبەستێتەوە. لە عێراقیشدا گوند ئەو ئاوەدانییە پڕ لە ئادەمیزادەیە كە لە ناحیە بچوكترە.

جۆرەكانى شارو تایبەتمەندییەكانیان:
چەند بنەمایەك هەن كە پێویستە بزانرێن بۆ ئەوەى شارەكان پۆلێن بكەین و جۆرەكانیشیان بزانین، ئەم بنەمایانەش جوگرافیناسە تایبەتمەندەكان دایانناوە كە لە جوگرافیاى شارەكان دەزانن كە ئەمانەن:
1. بنەماى جێگەو ناوچە:
جێگە ئەو سنوورەیە كە شارەكە دەگرێتەوە، ولەسەر نەخشە بازنەیەكى بچووك یان خاڵێكى بۆ دادەنێین، لێكۆڵینەوەش لە بەرزونزمى‌و پلەى لێژیى زەوییەكە دەكرێت كە شارەكەى لەسەر دامەزراوە، لەگەڵ پێكهاتنى جیۆلۆجى‌و كانیى ئاگرین‌و بوومەلەرزەش كە لەوانەیە بۆ دوارۆژ تووشى ئەو جێگەیە ببێت، هەروەها لە ئاووهەواى ناوخۆى شارەكەو دەرامەتى  ئاوى پاك‌و، لە دوورى‌و نزیكى ئەو ئاوە لە شارەكەو، لە قایمى‌و چرووكیى تاوێرو بەردى بن شارەكە كە ماڵەكانى لەسەر دامەزراوە، لەوانە هەموو دەكۆڵرێتەوەو بە ووردى دەخوێنرێن.
هەرچى ناوچەیە، ئەوا فراونترە، چونكە ناو شارەكە ودەوروپشتى شارەكەش دەگرێتەوە كە هاموشۆو پەیوەندییان لەگەڵ شارەكەدا هەیە، ودەورى شارەكەیان داوە، هەمان ئەو لێكۆلینەوانەش كە جێگەى شارەكە كران، لە ناوچەى شارەكەشدا دەكرێن بەڵام بەشێوەیەكى فراوانتر، لەگەڵ لێكۆڵینەوەى ئاووهەواو خاك‌و لەبارى خاكەكەى بۆ كشتوكاڵ‌و، كارى زەویەكەش لە رێگاوبانى هاتوچۆكردن. ئێستا دواى ئەوەى لە واتاى جێگەو ناوچەى شار تێ گەیشتین، دێینە سەر ئەوەى كە ئەم بنەمایە بكەین بە پێوەرێك‌وشارە جۆربەجۆرەكانى پێ بناسین‌و جیایان بكەینەوە. بەو پێیە شارەكان دابەش دەبن بۆ ئەم جۆرانە: شارى سەر رووبارەكان، شارى ناو چیاكان، شارى ناو دەربەندەكان، شارى دەشتاییەكان، شارى كەناراوەكان، شارى دامێنى چیاكان‌و...هتد.
2. بنەماى قەبارە:
  مەبەست لە بنەماى قەوارەى شار ژمارەى نشینەى شارەكەیە، بەم پێیە، شارەكان ئەم جۆرانەن:گچكە شار Town شار City گەورە شار Metropolis. مێگەلە شار Meglapolis بریتییە لە چەند شارێكى نزیك لە یەك‌و گەورەبوون‌و یەك شارى گەورەیان لێ پەیدا بووە. جگە لەم جۆرە شارانە، مۆڵگەى شارستانێتى گەورە Super- cities هەیە كە شارى دانیشتوانى ملیۆنەهان، هەریەكەیان لە بیست ملیۆن كەسى زیاتر تێدا دەژى، وەكو شارى نیویۆرك‌و تۆكیۆ.
3. بنەماى كار و فرمان:
ئەم بنەمایە، لە هەموو بنەماكانى جیاكردنەوەى شاران، گرنگترەو باشتر شارەكانى پێ دەناسرێتەوە، چونكە هەموو شارێك كار‌و فرمانى جۆربەجۆرى تێدا هەیە، لە بازرگانى وپیشەسازى و گەشتوگوزارى و خزمەتگوزارى، لە پاڵ كار وفرمانى سەرەكى كە دابین كردنى جێگەى نیشتەجێبوون وحەوانەیە بۆ دانیشتوان بەڵام لەگەڵ ئەوانەشدا دەبێ كار وفرمانێك یان زیاترى تێدابێت كە پێى بناسرێتەوە وجیاى بكاتەوە لەگەڵ شارەكانى تر، بۆنمونە زۆرترین خەڵكەكەى بە كاروفرمانێكەوە خەریكن تا ئەو ڕاددەیەى كە شارەكە بەو كاروفرمانەوە دەناسرێتەوە،وەك ئەوەى دەڵێین، ئەمەشارێكى پیشەسازییە یان شارێكى بازرگانییە...
 وا لە خوارەوەش روونتر باس لە جۆرەكانى ئەو شارانە دەكەین:

أـ شارە بازرگانییەكان:
 فرمانى بازرگانی بە فرمانى سەرەكى ئەو شارانە دادەنرێت ،ئەم شارانە ئەو جموجۆڵە بازرگانیانە ئەنجام دەدەن كە خزمەت بەدانیشتوانى شارەكەو دەوروپشتى شارەكەو دوور لەشارەكەش بكات ، ئەوەش لەسەر قەبارەوگەورەیى بازاڕەكان (سەنتەرە بازرگانییەكان) و پلەى پسپۆریی لەشارەكە  وەستاوە . شارە بازرگانییەكان چەند جۆرێكن، جۆرێكیان بازاڕە شارى ناوچەیین، ئەمانە گچكە شارى وەكو مەحمودییە، موسەییەب، فەللوجە، ئەبولخەسیب، كفرى‌و مەخمورن، جۆرێكی تریشیان بازاڕە شارى هەرێمین، ئەمانە لەوانى تر گەورەترن‌و چالاكى بازرگانیى جۆراو جۆرترو زیاتریان تێدا هەیە، ئەمانە بەغدادیان لێ دەرچێت، هەموو مۆڵگەى پارێزگاكان لەم جۆرە شارەن.
جۆرێكى تر هەیە شارى بازرگانیى جیهانییە كە جموجۆڵێكى بازرگانى بەرفراوانى لەسەرئاستى جیهانیی، ئەم جموجۆڵ وئاڵوگۆڕیە بازرگانیە بەرفراوانە، چالاكى دارایی و بانككارى چڕو پڕى دەوێ، وەكو شارى نیویۆرك، لەندەن، مۆسكۆ، قاهیرە، پاریس‌و تۆكیۆ.
ب ـ شارە پیشەسازییەكان:
 ئەو شارانەن كە پسپۆڕوتایبەتمەندن لە بەرهەمهێنانى شمەكى گەورەى پیشەسازى ، ئابووریەكەشى بەپلەى یەكەم لەسەر بەرهەمى پیشەسازی وەستاوە. لە دەڤەرى ئەم جۆرە شارانەدا پێویستە بنەماوهۆكارى جۆربەجۆرى دامەزراندنى پیشەسازى هەبن، هەر لە كەرەسەى خاوو ، ووزەوسوتەمەنى ، ودەستى كارگەر، وبازاڕ تا دەگاتە سەرمایەو  هاتوچۆ و گواستنەوەى ئاسان.
 نەخشەكێشانى دەزگاكانى پیشەسازى بە شێوەیەكى هاوچەرخ ئەوەیە كە ئەو دەزگایانە بگوازرێنەوە بۆ دەوروبەرى شارەكەو كارگەى تازەش هەر دوور لە شارەكەوە دابمەزرێت‌و رێگاوبانى بەسەر شارەكەشەوە هەبێت بۆ ئەوەى شارەكە لە پیسبوون بپارێزرێت، بەڵام نوسینگەوئۆفیسەكانى فرۆشتن‌و دابەشكردن‌و پارەداركردن و  دەزگاكانى پارەگۆڕینەوەو بانك‌و شتى تر، ئەمانە هەمووى لە ناو شارەكاندا بمێننەوە، جگە لەوانە خزمەتگوزارى بازرگانى‌و حەوانەوەو پشوو بۆ كرێكارانى دەروبەرى شارەكە پێویستە هەبێت ، نموونەى ئەم جۆرە شارانەش لیۆن لە فەرەنساو مانشستەرو لیڤرپۆل لە بەریتانیاو ئەسكەندەریە لە میسر.
ج ـ شارە جەنگییەكان:
	فرمانى جەنگى فرمانێكى ترە، كە پێویستە بۆ پاراستنى ژیانى خەڵكى شارەكەو شارەكەش خۆى لەكاتى هێرش و ڕووبەرووبونەوە ئامادە بكرێت. شارى جەنگى تەنیا ئەركى جەنگى لەسەر شانەو ئەو ئەركەش سەرەك فرمانى شارەكەیەو ژیان‌و پەرەسەندنى شارەكەشى لەسەروەستاوە. لەبەر ئەوە زۆربەى دانیشتوانى ئەم جۆرە شارانە بریتین لەسەربازو خێزانەكانیان، ئەوانەش كە بە شەقام‌و بازاڕەكانیدا دێن‌و دەچن زۆرتر سەربازن.شارە جەنگییەكان شوێنەكانیان بە پێى فرمانى دەستنیشان دەكرێ،هەیانە لەو سنوورانە دادەمەزرێن كەمەترسییان بەسەرەوەیە،وهەیانە لەشوێنى بەیەكگەیشتنى ڕووبارەكان یان لەشوێنى گەیشتنى رووبار بەدەریا وكەنداو دادەمەزرێن وەك شارى بەسرە لەعێراق وشارى بۆرسەعید لە میسر،وهەیانە لەدەربەندى چیایەك دادەمەزرێ وەك شارى بلفۆر لەفەرەنسا وشارى بونا لەهیندستان.جۆرێكى ترى شارى جەنگى هەیە كە پێى دەوترێت شارى قەڵا كەلەسەر گرد وبان وچیاكان بنیاد دەنرێ وەك شارى هەولێر وكەركوك و...
دـ شارە كانزاییەكان:
       ئەم جۆرە شارە لە هەلومەرجى شوێن بەدەرەو زیاتر سەربەخۆیە، چونكە شارى كانزاكارى زۆرتر دەكەوێتە شوێنێكەوە كە لەرووى سەرچاوەى خۆراك‌و هاتوچۆوە گونجاو نییە، سیفەتى شارى كانزاكارى ئەوەیە كە خێرا دادەمەزرێت، بەڵام بە بچووكى دەمێنێتەوەو دانیشتوانى لە چەند هەزار كەسێك تێ ناپەڕێت مەگەر بە دەگمەن نەبێ، ژیانیشى بە بوونى كانزاوە بەستراوەتەوە، كە كانزاكە نەما قەوارەى شارەكەش دەوەستێت‌و زۆربەى ماڵەكانیشى چۆڵى دەكەن، یان بە گشتى جێى دێڵن، ئەوسا بە(شارى خێو= تارمایی) Ghost- Town دەناسرێت.
بەڵام هەندێك شارى كانزاكردن بارودۆخێكى وەهاى بۆ دەڕەخسێت كە قەبارەى گەورەتروفراوانتر بێت، وەكو شارى (برۆكن هلأ)ى پڕ لەكانە قوڕقوشمەكەى ئوسترالیاو، شارى (كەمبرلى)ى بە ئەڵماس ناودارەكەى باشوورى ئەفریقا.
ه ـ شارە كارگێڕیەكان ‌و رامیاریەكان:
	ئەم جۆرە شارانەش مۆڵگەى هەرێمەكانن، وەك مۆڵگەى پارێزگاكان یا مۆڵگەى ویلایەتەكان یان پایتەختى دەوڵەتەكان كە پەیوەندى دەوڵەتەكە لەگەڵ دەوڵەتانى تردا رێك دەخات‌و بە گشتیش كاروبارى وڵاتەكە بەڕێوەدەبات،وەك شارەكانى واشنتۆن وئەنقەرە و بێرن.باشترین جۆرى پایتەختیش لەڕووى جوگرافیەوە ئەوەیە كەبكەوێتە ناوەراستى دەوڵەت وەك مەدرید و پاریس.لەوانەشە پایتەختەكە بكەوێتە شوێنێكى پەراوێزى دەوڵەت وەك ریۆدى جانیرۆ وقاهیرەوپراگ.هەندێ شاریش گرنگى خۆیان وەك پایتەخت لەدەست نادەن لەژێر رۆشنایی فاكتەرى مێژوویی وەك شارى دەلهى كەلەكۆندا پایتەختى هیندستان بوو بەڵام ئیستعمارى بەریتانى پایتەختى گواستەوە بۆ كلكتا كەچى دواى سەربەخۆیی جارێكى تر دەلهى كرایەوە بە پایتەخت،هەرەوەها ئەنقەرە پایتەختى حیسیەكان بوو بەڵام عوسمانیەكان ئیستەنبوڵیان كردە پایتەخت،كەچى دواى دامەزراندنى توركیاى نوێ جارێكى تر ئەنقەرە كرایەوە بە پایتەخت.
وـ شارە رۆشنبیریەكان:
	ئەم جۆرە شارانە لەوانەیەفرمانى رۆشنبیری وەك فێركردنیان هەبێ، وەك شارە زانكۆكانى ئۆكسفۆردو كامبریج لە ئینگلتەرەو هالیفاكس لە كەنەدا و علیكر لە هیندستان، زانكۆى ئەم شارانە بڕبڕەى پشتى ژیانى ئابووریى شارەكەن، چونكە زۆربەى دانیشتوانى شارەكە سەر بە زانكۆكەن، وپشووى هاوینیش لەم شارانەدا وەرزى مردووى ئابوورى شارەكەیە، قەبارەشى لەسەر ژمارەى قوتابیانى زانكۆكانى وەستاوە. لەوانەشە فرمانى رۆشنبیرى هونەرییان هەبێ، ئەوسا بە شارەكە دەڵێن شارى هونەرى، وەكو شارە پڕ لە موزەخانەكانى بوندوقییە(ڤینیسیا) و قورتوبەو ئەسینا.
ز- شارەكانى گەشتیاری:
  ئەم شارانە هەموو خزمەتێكى دڵخۆشكەرو حەوانەوەى تێدایە بۆئەوەى پێشكەشى گەشتیارانى بكات. ئەم جۆرە شارانە بێگومان لە رووى هەڵكەوتەى سروشتییەوە بۆ ئەو جۆرە كارە گونجاوەو، ئاووهەواى مامناوەند یان ساردە، دیمەنى شیرین‌و دڵرفێنى زۆرەو شان بەشان كەناراوەكانیشى رێزە چیاى رەنگین بە هەموو كەنارە دەریاكەى كشاوە. ئەم جۆرە شارانەش هەندێكیان سەیرانگاى زستانەن، وەكو شارەكانى نیس‌و كان‌و مۆنتیكارلۆ و مۆناكۆى سەر ریڤیرا لەفەرەنساو، سان ریمۆى سەر ریڤیرا لەئیتالیاو، میامى لە ویلایەتى فلۆریداو لۆس ئەنجلۆس لەویلایەتى كالیفۆرنیا لە وڵاتە یەكگرتووەكانى ئەمریكاو، ئەسوان لە میسر و شارى صحین‌و جبایش لەناوچەى هۆراوەكانى باشوورى عێراق.
هەندێكیشیان هاوینەهەوارو سەیرانگاى هاوینەن‌و، هەوایان فێنك‌و خۆشەو لەگوێ رووبار یان لە كەنار دەریان‌و جێگاى حەوانەوەو، خزمەتى ترى ئامادەیە، وەكو هاوینەهەوارەكان، هاوینەهەوارى شەقڵاوەو گەلى عەلى بەگ‌و سەرسەنگ‌و بێخاڵیش لەو جۆرەن، بلاجەكانى ئەسكەندەرییەى میسرو ڤارناى بولگاریا لەو جۆرە شارانەن.
ح ـ شارە ئاینییەكان:
	ئەو شارانە كە لە جێگەیەكى وەهادا دادەمەزرێن كە پێگەیەكى گرنگى هەیە چونكە خەڵكانێك هەن بە چاوێكى پیرۆز سەیرى دەكەن وبە رۆح وگیان پێوەى بەستراونەتەوە، هەیە جێگەى حەجكردنە وەك مەككەو مەدینە كە موسڵمانان لە هەموو لایەكى جیهانەوە بۆ حەج بۆى دەچن، وە الله ئابادو بنارس لە هیندستان كە بەلاى هندۆسەكانەوە پیرۆزە،وەشارى قودس كە بەلاى موسڵمان ومەسیحى و یەهودى پیرۆزە، هەشە گۆڕى ئیمامێك یان پیرێكى تێدایە كە شارى مەرقەدى پێ دەڵێن، وەك نەجەف‌و كەربەلاو كازمیە لە عێراق . هەشە كۆمەڵە دێرو كەنیسەیەكى لێیە كە پێى دەڵێن شارى دێرەكان.

گ ـ شارە تەندروستەكان :
      ئەم جۆرە شارانە خزمەتگوزارى لەشساغى‌و تەندروستى پێشكەش دەكەن، شارى وەها هەیە ئاوى كانزایى گەڕاوى تێدا هەیە كە بۆ هەندێ نەخۆش سوودى هەیە. ئەم جۆرە شارەیان قەبارەى بچووكە، وەكو حەمام عەلیل لە عێراق‌و شارى (فیشى) لە فەرەنسا، شارى واشى هەیە ئاوهەواى سووكە (مصحات)، ئەمانە لە بانە بەرزەكاندا بە بەر خۆرەوە دامەزراون‌و باى تەڕو شێدار نایانگرێتەوەو تەریك‌و چەپن، ڕێگاى هاتۆچۆشى ئاسانە، شارى داڤوس لە باشوورى رۆژهەڵاتى سویسرا لەم جۆرە شارانەیە.


گەشەسەندن و فراوانبوونى شارەكان
        لە سەرەتاكانى سەدەى نۆزدەهەمەوە شارەكان لەڕووى ژمارەو قەبارەیانەوە زۆرگەورەبوون‌و تا ئێستاش ئەو بارە بەردەوامە، بەهۆى شۆڕشى پیشەسازى‌و پێشكەوتنى هۆكارەكانى هاتوچۆ،بە تایبەتی پێشكەوتنى هێڵى ئاسن بەكارهێنانى شەمەندەفەرى خێراو تیژڕەو. خەڵكیش ئەوەندە حەزیان بە شارنشینى كردوو روویان لە شاران كرد، سەرەئەنجام لە ماوەى نێوان ساڵى 1800 - 1950 شارنشینان 26 جار زیادى كردو بوون بە(1.5) ملیار كەس،لەكاتێكدا لەو ماوەیەدا هەموو دانیشتوانى جیهان لە (2.6) جار زیاترى نەكردوو بە گشتی لە 2.4 ملیار كەس تێ نەپەڕین.قەوارەى شارەكانیش پێ بەپێ رووى كرد لە زیادى، دانیشتوانى زۆربەى ئەو شارانە لە سەد هەزاركەس تێ پەڕى، ئەم خشتەیەى خوارەوەش ئەوەمان نیشان دەدات:

ساڵ	ژمارەى شارەكان
1082	20
1960	1413
1973	1784
1980	1850
1988	1930
1994	1947

لە هەمان ئەو ماوەیەدا دانیشتوان لە زۆربەى شارەكاندا دووجارە زیادى كردو لە ملیۆن تێ پەڕى وەكو لەم خشتەیەى داهاتوودا دیارە.
ساڵ	ژمارەى شارە ملیۆنییەكان
1802	1
1900	3
1973	75
1980	130
1988	207
1994	231
ژمارەى زۆربەى شارە ملیۆن نشینەكانیش ئەوەندە زیادى كرد تا 15 شاریان لە (7) ملیۆن كەس تێپەڕى.







ئەو شارە گەورانەش كە دانیشتوانیان لەسەد هەزار كەس زیاترە لە چوار هەرێمدا بڵاون:
یەكەمیان: لەوپەڕى رۆژهەڵات، واتا لە رۆژهەڵاتى دووردا، كە یابان‌و كۆریاو تایوان‌و چین دەكرێتەوەو لەكەناراوەوە بە قوڵایی بەرەو ناوەوەى ئاسیا تا 1600كم دەكشێت.
دووەم: نیمچە كیشوەرى هیندستان.
سێیەم: ئەوروپا (بە ڕوسیاشەوە)ورۆژهەڵاتى ناوەراست وباكورى ئەفریقیا.
چوارەم: ئەو زەویانەى ئەمریكاى باكوور دەگرێتەوە كە كەوتۆتە نێوان بازنەى پانیى (536و 547)ى باكوورەوە. لەم هەرێمەش بەدەر، لە نزیك رۆخ‌و كەناراوەكان هەندێ شارى گەورە هەن‌و چەند شارێكیان كەوتونەتە بانە بەرزەكانى مەكسیك‌و كۆڵۆمبیا.
 ژمارەى دانیشتوانى جیهان لە ساڵى (1995)دا گەیشتە زیاتر لە (5) ملیار كەس، لەم ژمارەیە 1780 ملیۆن كەسیان شارنشین بوون، واتا رێژەى شارنشینان(41.1%) بوو، هەرچى دەوڵەتە پێشكەوتووەكانن كە ژمارەى دانیشتوانیان بە گشتى یەك ملیار كەسە، (70%)ى ئەم ژمارەیەیان شارنشینن، بە پێچەوانەش، ژمارەى دانیشتوانى وڵاتە تازە پێگەیشتووەكان كە 3.2 ملیار كەسە، 32% ى ئەم ژمارەیە شارنشینن.
(سەیرێكى ئەم نەخشەیەش بكە).
























كارو فرمانى پایتەختەكان:
    پایتەخت لەهەر وڵاتێكدا سەنتەرى  هەموو كاروفرمانێكى بەڕێوەبردن ورامیارى وقەزائیە،وزۆرجاریش دەبنە سەنتەرى رۆشنبیرى وهونەر هەروەك لەپایتەختەكانى وڵاتە تازەپێگەیشتوەكاندا دەبینرێت.لەوانەیە پایتەخت بكەوێتە ناوەراستى وڵات وەك مەدرید و پاریس لەوانەشە بكەوێتە پەراوێز(لاچەپ)ى وڵات،بەڵام گرنگ ئەوەیە لەشوێنێكى ئاوەدانى وابێت كە چڕترین ژمارەی دانیشتوانى وڵاتەكەلەخۆبگرێت و پڕجموجۆڵترین هاتوچۆوگواستنەوەى بەسەرەوەبێت وزۆرترین چالاكى ئابووریشى تێدابێت،هەروەك لە واشنتۆن و كانبێرا بەرچاودەكەون.
پایتەخت بە یەكێ لەم دوو ڕێگایە دادەمەزرێ : 
1.	گەشەكردنێكى سروشتى شارێكى گەورە كەچەندین كاروفرمانى جۆراوجۆر لەخۆبگرێت كە مێژووییەكى دێرینى هەبێ وچالاكیەكى زیندووى ئابووریشى تێدابێ وەك قاهیرەودیمەشق.
2.	یان شارێكى بچووكە ودەكرێتە پایتەخت یانیش شارێكى تازە بنیاد نراوە ودەكرێت بە پایتەخت وەك بەرازیلیا پایتەختى بەرازیل.             پایتەختە گەورەكانى جیهان وەك لەندەن وپاریس و تۆكیۆو مۆسكۆ چەندین كاروفرمانى جۆربەجۆر و ئاڵۆز وتێكهەڵكێش(بەیەكەوە بەستراو)یان تێدایە،وەك بەڕێوەبردن وحوكم كردن ومامەڵەداراییەكان وبازرگانى وپیشەسازى وڕۆشنبیرى،لەگەڵ بەرزى ڕێژەى ئەو كەسانەى كەلە كاروبارەكانى میرى وبازرگانى وهاتوچۆوگواستنەوەو تاقتكردن(خەزن كردن)وئیش وكارى بازاڕ وكاروبارى دارایی كە 40 – 45 % ى سەرجەمى كاركەران پێك دێنن.
دیاردەى كۆچەرى و نیشتەجێ كردنیان :
بیابان نشینى: زاراوەیەكە جۆرە ژیانێكى كۆمەڵایەتى و ئابوورى و كۆمەڵە خەڵكانێك دەگرێتەوە(كە پێیان دەوترێت بەدو) كە هەمیشە لە بیابانەكاندا خەریكى كۆچڕەون ونیشتەجێ نین، چونكە چاوگەى ژیانیان لە ناوچەى بیابان ونیمچەبیاباندا  بریتیە لە بەخێوكردنى حوشتر ومەڕ كە بەهۆى هەلومەرجى ئاووهەواوە ناچار ئەوداڵى ئاو و لەوەڕن.بەدوەكان  بە شێوەی كۆمەڵى سەرەتایى، لاچەپ وتەریك لە دەوار(ڕەشماڵ)دا دەژین كەلە مووى بزن دروستى دەكەن. هەندێكیان لە دەوروبەرى بیرەئاوەكان یان مێرگەكان  بە شێوەى كۆمەڵ كۆمەڵى لێك دانەبڕاو، یان كۆمەڵى جیاجیا دەژین و نیشتەجێن و ئۆقرەیان گرتووە،ئەمانە خاو خێزانن، ئەوانەش كە شوانن و سەرپەرشتى لەوەڕاندنى ئاژەڵ دەكەن، ناچار بەدووى لەوەڕدا دەگەڕێن.
        دیاردەیەكى ترى كۆچڕەوى وەكو هینەكەى ئەمان لە تیرەو خێڵە كوردەكانى ناو چیاكانى كوردستان هەیە(كەپێیان دەوترێ ڕەوەند یان كۆچەر)ئەمانیش بە هاوینان كە بەفرى چیاكان دەتوێتەوە و گژوگیا لە كوێستانەكاندا دەبوژێتەوە، پادەشتە گەرم و ووشكەكان جێ دێڵن و بەرەو كوێستانان مەڕوماڵاتى خۆیان دەبەن،بۆ زستانیش دووبارە كۆچڕەویان سەربەرەوخوار روودەكاتەوە دۆڵ و پادەشتەكان كە گەرمتر و بەلەوەڕترن، بەم جۆرە كۆچڕەوەش دەووترێت: (كۆچڕەوى ستوونى وەرزەكان) ، واتا (گەرمیان و كوێستانكردن) .جا بەدو یان ڕەوەند وكۆچەر، سەر بەهەر گەلێك بن، ئەگەر هەر لەو دۆخە كۆمەڵایەتی و ئابوورى و تەندروستى و رۆشنبیریە دواكەوتوونەدا بمێننەوەو پشت گوێ بخرێن ئەوا ناتوانن هاوبەشیەكى چالاكانە لە خزمەتكردنى نیشتمانەكەى خۆیاندا بكەن و هەر لە دواوە دەمێننەوە.لەبەرئەوە زۆر دەوڵەت پرۆژەیان بۆ نیشتەجێ كردنى خێڵە كۆچەرەكانى خۆیان كردووە هەروەك نیشتەجێكردنى ژمارەیەكى زۆرى خێڵەكانى قەرغیز و قۆزاق و توركمان لە ناوچەكانى توركستان لە ناوەراستى ئاسیا لە سەردەمى یەكێتى سۆڤیەتى پێشوو كە پاشان بە كارى كشتوكاڵەوە خەریك بوون.هەروەها پرۆژەى هەڵمەند لە ئەفغانستان كەبە پرۆژەیەكى سەركەوتووى نیشتەجێكردنى كۆچەرەكانى ناوچەكە دادەنرێت.لە عێراقیش ساڵى (1951) پرۆژەى نیشتەجێكردنى خێڵەكانى بەدو دەستى پێكرد كاتێ خێڵەعەرەبەكانى (شەممەر و دلێم و...هتد) لە ناوچەكانى نێوان (شەنگال و حەزەر)یا ئاوەدان كردەوەو لەساڵى 1965 ژمارەى گوندەكانى ئاوەدانیان كرەوە گەیشتە 400 گوند،حكومەتى عێراقیش پێش ئەوە لەساڵى 1960 گوندى (رەبیعە)ى دامەزراند كە دواتر بوو بە ناحیە،هەرخێزانێكیش 150 دۆنم زەوى پێدا بۆ ئەوەى بیكا بەكشتوكاڵ،ئەم كارەشى بۆ تەعریبكردنى ئەو ناوچە كوردستانیە بوو.
 