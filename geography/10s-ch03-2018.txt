
بـەشـی ســێیەم

بەندی یەكەم

دیاردە سرووشتییەكانى سەر ڕووى زەوى

پێكهێنەرەكانی زەوى :

     توێكڵی زەوی بە گشتی لە جۆرەها تاوێر(بەرد) پێكهاتوە، ئەو خۆلأ و خاكەش كە ڕووی بەشێكی زۆری ووشكانی داپۆشیوە، هەر بریتیە لە ووردە هاڕاوەی ئەو تاوێَرانە.تاوێرەكان گەلێ جۆرن وهەرجۆرەیان سیفەتی تایبەتیی خۆی هەیەو لە ئەوانیتر جیان، هەندێكیان ڕەقن، هەندێكیان جیڕن، هەندێكیان پێكهێنەرەكانیان لەگەلأ یەكتریدا گونجاون وهەندێكیان نەگونجاون، هەندێكیشیان قالأ بوون ولە ووردە تاوێری قاڵبوو (متبلور) پێكهاتوون و لە سیفاتی تریشدا جیاوازن. تاوێرەكانی توێكڵی زەوی سیفاتی جۆراوجۆریان هەر چۆنێك بێت، لە بنچینە هاوبەشن، هەر ئەو تاوێرانەشن كە یەكەم جار لەكاتی ڕەقبوونی توێكڵی زەویدا لە رۆژگارە جیۆلۆجیە دێرینەكاندا پێكهاتوون.ئەو هەلومەرجانەش كە ئەو تاوێرانەی ئێستایان تێدا دروستبووە،هەر ئەو هەلومەرجانەن كە ئەو تاوێرانەیان بەو جیاوازییە رەخساندووە وسیفەتی جیاوازیان پێ بەخشیون.

تاوێرەكان لە هەلومەرج و باری جیاوازدا پەیدا دەبن، جاری وا هەیە مادە تواوەكانی ناو زەوی هەڵدەچن و بەناو چینەكانی توێكڵی زەمیندا یا بۆ دەرەوەی زەوی دەردەپەڕن، وەكو لەكاتی تەقینەوەو هەڵچونی گڕكانەكاندا ڕوودەدات، جا كە ئەو مادە تواوانە سارد دەبنەوە،تاوێری قاڵبووی زۆر رەق(شدیدە التماسك)یان لێ پەیدا دەبێت، بەم جۆرە تاوێرانە دەوترێت(تاوێری ئاگرین).

تاوێرەكان بەهۆی ئەو كارتێكەرانەشەوە پەیدا دەبن و پێكدێن، كە ڕووی توێكڵی زەوى دادەڕۆشێنن و ڕای دەماڵن و وردی دەكەن و ئەو وردەیە لەگەلأ خۆیاندا وە رادەماڵن  تا هەلومەرجێكی سروشتى بۆدەڕەخسێت، ئیتر لەوێدا دەنیشێت و كەڵەكە دەبێت و چین لەسەر چین ئەو نیشتوانە قورساییەكی ئەوتۆی دەخەنە سەر كە ئەوانەی بنەوە ڕەق دەبن، یان بەهۆی مادەی نیشتەنیی جۆشكارەوە كە لە ئاودزەكانەوە دێتە ناوی بۆشایی نێوان پارچەكانى پڕ دەكەنەوە و بەیەكەوە جۆشیان دەدەن و ڕەقیان دەكەن ، هەروەكو ئەو بارەیان لێ دێتەوە كە پێش ڕاماڵین و ووردبوون بوونە، بەم جۆرە تاوێرانەش دەوترێت: (تاوێرە نیشتەنییەكان).

جگە لەوانەی باسكران تاوێرەكان بەجۆرێكی تریش پەیدا دەبن، ئەوەش كاتێك ڕوودەدات كە تاوێرەكانی هەردوو جۆرەكەی پێشوو بە هۆی لەرینەوەی بەتینی زەوییەوە، لە كاتی هەرەس و داخلیسكان و ڕۆچووندا، بە بوومەلەرزە یا بە قڵیشان و شكانی توێكڵی زەمین، ڕۆدەچن و دەكەونە بنەوە و پەستانێكی گەورەی ئەوتۆیان دەكەوێتە سەر و گەرمییەكی وەهایان تووش دەبێت دەیانتوێننەوە. دوای ساردبوونەوەشیان دەبن بە تاوێری تازە و لە سروشتی خۆیان لادەدەن و دەگۆڕێن و پێیان دەوترێت: (تاوێرە گۆڕاوەكان).

 لەبەر ئەوەی تاوێرەكان لە هەلومەرجی جیاواز وجۆراوجۆردا پەیدادەبن، دەتوانین بیانكەین بە سێ جۆرە كۆمەڵەی گەورەوە، كە ئەمانەن:

1ـ ئاگرین	
2ـ نیشتەنییەكان
3ـ گۆڕاو

شایانی ئەوەشە كە لە هەر كۆمەڵەیەكیانەوە بدوێین، تا بزانین هەر كۆمەڵە و چەند جۆرە تاوێری گرنگی تێدایە و تایبەتمەندییە سەرەكییەكانیان چییە و سوودیان بۆ ئادەمیزاد چییە.












یەكەم ـ كۆمەڵەی تاوێرە ئاگرینەكان:
بریتین لە كەڕە تۆپەڵی بێگەرد كە ووردە هەناسەیان لەناودانییە وجۆشخواردوو، و ڕەقن و تاوێرى قاڵن، چونكە لەقاڵەكانی كانزاكان پێكهاتوون و كانزای جیاوازى وەك زێڕ و زیو و مسیان تێدایە.
هیچ نیشانەیەكی مادەی ئەندامییان تێدانییە، زۆر بەتینیش بەرگەی كاری داماڵین دەگرن و ئاوی بەتین و خوڕ و با كاریان لێ ناكات، لەگەلأ ئەوەشدا بەرزبوونەوە و نزمبوونەوەی پلەكانی گەرمی ڕۆژ و شەو كاریان لێ دەكات و لێكیان دەترازێنێت و بەرەبەرە دەیانكات بە تۆپەڵ (كتلە) ى بچووك بچوك و وورد دەبن تا دەبن  بە رەگەزە كانزای جیاواز.
گرنگترین تاوێرەئاگرینەكایش بریتین لە بازلت و گرانیت كە بە زۆری بەسەر ڕووی زەویدا بڵاون، بەتایبەتیش لەو ناوچانەدا كەلە چاخە جیۆلۆجیە دوایینەكاندا گركانەكانیان تێدا تەقیوەتەوە. تاوێر و بەردی ئاگرین جاروبار بۆ بیناكردن و بەرد ڕێژی ڕێگاوبان بەكاردەهێنرێن.





	

دووەم- كۆمەلەی تاوێرە نیشتەنییەكان:
ئەم جۆرەیان لە هەموو جۆرەكانی تر زیاتر بەسەر ڕووی زەویدا بڵاوە و هەیە، چین چینی هاوتەریب و چین لەسەر چین هەڵكەوتوون، لەبەر ئەوە جاروبار (تاوێرە چین چینەكان)یشیان پێ دەوترێت.
تاوێرە نیشتەنییەكان زۆرتر پێكهاتووی دەریاكردن كە لە دەریا سوێرە كەم قوڵەكاندا نیشتوون، بەڵام ئێستا لە جێگای وادا هەن كە لە ئاستی ڕووی دەریا بەرزترە، هۆیەكەشى ئەوەیە كە ئەم جێگایانە كاتی خۆی تووشی جموجۆلی زەوی هاتوون و بەرەوژوور دەرپەڕیون و بەرزبوونەتەوە، بەو جۆرە ئاوی دەریایان لێ كشاوەتەوە كە لەوەوپێش دایپۆشیبوون. 
لە گرنگترین جۆرەكانی تاوێرە نیشتەنییەكان بریتیە لە تاوێری كلسی یان (جیڕی) كە لە كەڵەكەبوونی پەیكەرە ڕەقەكانی زیندەوەرە دەریاییەكان پێكهاتووە، جا ئەو پەیكەرانە كامڵ بووبن، یان ووردبوون و بوون بە گەردیلەی بچووك و تەنك،كەڵەكەبوونى ئەو پەیكەرانەش چەندین نەوەى دوور و درێژى خایاندووە.







لە ناو دەریاكاندا گیانەوەری بێ بڕبڕە دەژین كە مادەی گەچین لە لەشیانەوە دەردەدەن و قاپووڕەكەیانی (پەیكەرەكەى كە خۆیانى پێ دادەپۆشن)پێ دروست دەكەن، وەكو گیانلەبەرى (فۆرامنیفرا) و هیتر، كە وەچە بە وەچە پەیكەرەكانیان لە دێر زەمانەوە كەلەكەبوووە و ئەم تاوێرە گەچینەیان پێكهێناوە.
      هەندێ تاوێری نیشتەنیكردیش بە ڕێگەیەكی كیمیایی پەیدابوون وەكو (ئەستەلەكتایت) كەلە ئەشكەوتەكانی كوردستان بە زۆری هەن، ئەم جۆرە ئەستەلەكتایتە بەوە پەیدا دەبن كە باراناو بە ناو تاوێرە نیشتەنیكردەكاندا دەڕوات و بەهۆی ئەوەشی كە باراناو دووەم ئۆكسیدی كاربونی پێوەیە، گەلێَك لە مادە گەچەكانی ئەو تاوێرانە دەتوێنێتەوە، هەر زوو ئەو گەچاوە بە باراناوەكە لە درز و قڵیشی بنمیچ و دیواری ئەشكەوتەكەوە سەردەر دەكات، كە هەواش لێی دەدات ئاوەكەى دەبێت بە هەڵم ومادە گەچەكەش بە شێوەیەكی قالأ چین چین تۆپەڵە دەبەستێ و وردەوردە زیاد دەكات و وەكو كۆڵەگە لە بنمیچی ئەشكەوتەوە بەرەو خوار شۆڕ دەبێتەوە و(ئەستەلەكتایت)ی پێ دەوترێت. لەوانەشە بە پێچەوانە هەر لە ناو ئەشكەوتەكەدا لە بنەوە بۆ سەرەوە دروست ببێت كە وەكو كۆڵَەگەیەك بەسەر زەوی ناو ئەشكەوتەكەوە دەوەستێ و پێی دەوترێت (ئەستەلەكمایت). تاوێری نیشتەنیكردی لمكار و گلكاریش (قایە) بە شێوەیەكی میكانیكى پەیدا دەبێت، بەشێوەیەك لمەكە دەنیشێتە سەر یەك و هەندێ مادەی جۆشخواردووی تێدا هەیە كە وەكو چیمەنتۆ دەنكە لمەكان بەیەكەوە دەبەستێتەوە و دەبێت بە بەردی لمكار كە بە كوردی (قایە)ی پێ دەڵێن. جۆرە تاوێرێكی تریش بە تۆپەلأ هەیە كە لە زیخ و لم و وردە بەرد پێكهاتووە و ئەویش لەكوردستان زۆرە، ئەم جۆرە تاوێرە لە كەندڕەكەی ڕووباری دیجلەی لای سامەڕاشدا دیارە و بەستەكەی سامەڕای بە ئاسانی لەسەر داڕێژراوە.
      زۆربەی تاوێری نیشتەنیكرد هەناسەدارە، بەتایبەتیش قایە، كە لە ڕووی ئابووریەوە زۆر بە بایەخە، چونكە ئاوێكی زۆر دەمژێ و گڵی دەداتەوە كە لە كاتی بێ ئاویدا دەردەهێنرێت و سوودی لێ وەردەگیرێت، زۆربەی ئەم تاوێرانە كە پاشماوەی ئەندامی گیاندار، یان هی ڕووەكییان تێدایە جۆری ژیان وچۆنێتی ئەو ژینگەیەشمان بۆ ڕووندەكاتەوە هی ئەو كاتەی كە ئەو تاوێرانەی تێدا پێكهاتووە.










سێیەم - كۆمەڵەی تاوێرە گۆڕراوەكان:
        تاوێرە گۆڕاوەكان زۆرجار لەو تاوێرە ئاگرینانە دەچن كە لەناو زەویدا ڕەق بوون، چونكە وەك ئەوان ڕەق وسەرتن و قاڵبوەكانیان گەورە گەورەن، بەڵام هەندێ جار بەشێوەى چین چین دەردەكەون بەمەیاندا لە تاوێرە نیشتەنییەكان دەچن،بۆنموونە تاوێری (شەست) واتا (تەلەبەرد) نیشانەی چین چینی پێوەدیارە و چینەكانى تەنك و هاوتەریبن وبە ئاسانی لێك جیادەكرێنەوە، (مەڕمەڕ)یش لەم تاوێرە گۆڕاوانەیە و تاوێری گەچە و بۆ بیناكردن گرنگە. (كوارتز)یش دیسان تاوێری گۆڕاوە ولە بنچینە تاوێرى لمكارە (قایەیە)،كوارتز تا بڵێی رەقە و قاڵەكانی زۆر بە توندی پێكەوە سفت و سەرتن زووش شی نابێتەوە، لەبەرئەوە لە جێگا بەرزەكانی سەر ڕووی زەوى هەیە. (نایس)یش تاوێری گۆڕاوە و لە بنچینە تاوێری گرانیتە، لەبەر ئەوە زۆر ڕەقەو گەردیلەكانى بۆ بڕینى كانزا بەكاردەهێنرێت. بەڵام (ئردواز) لە بنەڕەتدا تاوێری گڵكارە.







بەندی دووەم
بەرزی و نزمی (تۆپۆگرافیا):
بەرزی و نزمیی رووى زەوی:
       زاراوەی بەرزی ونزمی رووى زەوی بۆ ڕوونكردنەوەی دیاردە جیاوازەكانی بەرزی و نزمی سەر ڕووی زەوى بەكاردێت. ئەم دیاردانەش چیا و گرد و بان و دۆلأ و دەشت دەگرێتەوە كە بە كورتى باسیان دەكەین:
یەكەم: چیا و گردەكان:
        هەلومەرجی پێكهاتنی چیاكان لە هی گردەكان جیاوازیەكی زۆری نییە، لەبەر ئەوە باسی هەردووكیان دەكەین. چیاكان زۆر بەرزن و لوتكەكانیان زۆرتر باریك و تیژە و ڕووبەریان تەسكە، لاپاڵەكانیشیان زۆر لێژە.








 كۆمەڵە چیاو شاخێكیش كە یەك لە دووی یەكەوە ڕێز ببەستن بۆ مەودایەكى درێژ پێی دەوترێت (زنجیرە چیا) واتا ڕیزەشاخ. زنجیرە چیاكان گەلێ لوتكەی بەرز و نزمیان هەیە بەڵام هەموویان لە ڕاستی یەكن و لەسەر یەك هێڵن، وەك زنجیرە چیاكانی زاگرۆس لەكوردستان.
هەرچی گردەكانە لە چیاكان نزمترن و كوڕن و هەندێ لوتكەشیان هەیە، بەرزیی گردەكان لە ئاستی رووی دەریاوە لە (1000) مەتر تێناپەڕێت، بۆ نموونە گرد و زورگەكانی حەمرین كە لە عێراقدان، بەرزترینی لوتكەكانی (527) مەتر بەرزە. لاپاڵی گردەكان كەمتر لێژن ئەگەر بێتو باران بیانگرێتەوە لە لاپاڵی چیاكان بۆ كشتوكالأ لەبارترن.











جۆرەكانی چیا:
چیاكان بە گوێرەی جۆری پێكهاتنیان ئەمانەن:
1ـ چیا پێچاوپێچەكان (تەكتۆنیەكان) :
       ئەوانەن كە بەهۆی جوڵەی توێكڵی زەوى پەیدابوون، كە هەندێ پارچەی ئەم توێكڵە لەیەك لاوە یان لە دوو لاوە كەوتۆتە بەر پاڵدان و چینەكانی چەماونەتەوە و كوڕی و چاڵاییەكى زۆریان تێدا پەیدابووە (سەیری وێنەكە بكە). ئەم جۆرە چیایانە لە هەموو جۆرەكانی تر زۆرتر و بڵاوتر و بەرزترن، چیاكانی كوردستانیش لەو جۆرەن، هەروەها چیاكانی هێماڵایا لە كیشوەرى ئاسیا و چیای ڕۆكی لە كیشوەرى ئەمریكاى باكور و چیاكانی ئەندێز لە كیشوەرى ئەمریكای باشور.











2ـ چیا گڕكانیەكان (كەڵەكەبووەكان) :
         ئەمانە بەهۆی كەڵەكەبوونی مادە دەرهاوێژراوەكانی گڕكانەوە پەیدابوون و وەكو قووچەكێكی نووك تیژ قوت بوونەتەوە، بەرزاییشیان لەگڕكانێكەوە بۆ گركانێكی تر وەكو یەك نییە، چونكە زۆری و كەمی ئەو مادە تواوانەی كە لە ناو زەوییەكەوە دەردەپەڕن، هەروەهاش هێزی تەقینەوەی گركانەكانیش جیاوازن، چیا گڕكانیەكان مەگەر بەدەگمەن زنجیرە چیای تێدا هەبێت، چونكە تەنیا تەنیا پەیدا دەبن بەگوێرەی ئەو ناوچانەی تووشی چالاكی گڕكانەكان بوون، پەیدابوون. 











لە گرنگترین چیا گڕكانیەكان وەك چیاكانى یەمەن و، چیای (فۆجی یاما) لە یابان . (سەیری وێنەكە بكە).







3ـ چیا شكستكردەكان:
       بەهۆى شكانی توێكڵی زەوییەوە پەیدابوون، بەم شكانەش لایەكی ئەو توێكڵە ترازاوە و ڕوچووە و لایەكەی تری وەكو خۆی ماوەتەوە یان بەرزتریش بۆەتەوە و، لە هەردوو حاڵەتەكەدا چیای شكستكرد پێكهاتووە لە زەویە بەرزبووەكانى تەنیشت زەویە رۆچووەكان. (سەیری وێنەكە بكە)،






بۆ نموونە زەوییە ڕۆچووەكانی ژێر دەریای سوور كاتی خۆی كە وەها ڕۆچووە و كەوتووەتە قووڵی، لە هەردوو لایەوە زەوییەكان بەرزبوونەتەوە، لەلای خۆرهەڵاتیەوە چیاكانی (سەرات) و لە لای خۆرئاوایەوە چیای تر لە خاكی میسر و سودان پەیدابووە.

4ـ چیا ڕووتەوەبووەكان (داتاشراوەكان):
        هەموو جۆرە چیایەك بەر هۆیەكانی ڕامالین وداماڵین دەكەون، بەم هۆیانەوە لووتكەكانیان دادەماڵڕێن و دادەتاشرێن و دۆلأ و چاڵاییەكانیان پڕدەبنەوە و شێوەیان دەگۆڕێت، چیا پێچاوپێچەكان زۆرتر تووشی ئەم كارانەدەبن، بەتایبەتیش لوتكە بەرز و تیژەكانیان، چونكە ئەم لوتكانە لە بەشە چاڵەكانی تریان كەمتر خۆی گرتووە و زیاتریش بە كاریگەرى باراناو و باو بەفر و گەرما گۆڕكێ دەكەون، بەڵام جێگا نزمەكانیان ئەو ڕاماڵڕاوەیان تێدادەنیشێت و لە كاری ڕووتاندنەوە دیانپارێزێت. لوتكە كوڕ و و تیژەكان بەر كاری ڕووشان و داتاشین دەكەون و ڕادەماڵڕێن و درز و دۆلی قوڵیان تیادا پەیدا دەبێت، كەچی جێگا چاڵەكان ئەو راماڵڕاوەیان تێدا دەنیشێت و بەرەبەرە پڕ دەبنەوە و بەرز دەبنەوە، بەم جۆرە باری زەوی شاخاوی دەگۆڕێت و بەپێچەوانەی باری پێشوو شێوەیەكی تازە وەردەگرێت و لوتكە بنەڕەتییەكە چالأ دەبن و چاڵە بنەڕەتییەكانیش كوڕ دەبن. چیاكانی (ئەپەڵاش) كە كەوتوونەتە خۆرهەڵاتی كیشوەرى ئەمریكای باكور نموونەی ئەم جۆرە چیا ڕووتەوەبووانەن.
دووەم - بانەكان:
     زەوی بەرزن و ڕووەكانیان تەختانە و سەختی و هەوراز و نشێویان كەمە، بەڵام ناوبەناو هەندێكیان چەند دۆلأ لوتكەیەكی نزم و پەرش و بڵاویان تێدایە، بەو جۆرە جیاوازییان لەگەڵ چیاكاندا ئەوەیە كە بانەكان تەختاییان زۆرە و سەختیان كەمە، بەڵام لە دەشتەكان بەرزترن، ئەگەر ئەم جیاوازییە نەبوایە نەماندەزانی كامە بانە وكامە دەشتە.
 بانەكان بە گوێرەی هەلومەرجی پەیدابوونیان چوار جۆرن، كە ئەمانەن:

1ـ بانە پێچاوپێچەكان (تەكتۆنیەكان) :
      ئەو بانانەن كە بەهۆی چەمانەوەی توێكڵی زەوى پەیدابوون، بەڵام چینەكانی توێكڵەكە ئەوەندە ڕەقن كە چەمانەوەكە كاری تەنیا لە قەراغەكان كردووە، لەبەر ئەوە بە دەوروبەری بانەكەدا زۆرتر چیای بەرز پێكهاتووە،كەچی بەشەكانی تری هەرچەندە بەرزبوونەتەوە بەڵام چەمانەوەو و ئاڵۆزییان كەمترە، تەنیا ئەوەندە هەیە ئەو چەمانەوەیە كاری تێ كردووەو بەرزی كردۆتەوە.بانی (تبت) كە چیاكانی (هێماڵایا) و(كون لن) دەوریان داوە،هەروەها بانى(شگوگ)لەجەزائیر كە چیاكانی ئەتڵەسی كەنار دەریا وچیاكانی ئەتڵەسى بیابانى دەوریان داوە نموونەی ئەم جۆرە بانەن.



2ـ بانە داتاشراوەكان:
     لەو ناوچە شاخاویانەدا پەیدابووە كە هەمیشە كاری رامالین وداماڵینیان بەسەرەوە بووە وبەردەوام بەشە بەرزەكانی ڕاماڵیوە ودایتاشیوە چالأ و دۆڵەكانی پێ پڕكردۆتەوە، بەو جۆرە ڕووەكەی وەكو تەختایی لێهاتووە، بێگومان لەدەشتەكانیش بەرزترە.بانەكەی (لیبرادۆر) لە باكوری خۆرهەڵاتی ئەمریكای باكور نمونەی ئەم جۆرە بانەیە.

3ـ بانە گڕكانییەكان (كەڵەكەبووەكان):
       لەو تاوێرو بەردە تواوانەوە پەیدابوون كە لە تەقینەوەی گڕكانەكانەوە دەرپەڕیون و ڕووبەرێكی فراوانی زەویان داپۆشیوە و كەلەكە بوون و ئەم جۆرە بانە بەرزانەیان لێ پەیدابووە. بانى حەبەشە و یەمەن و بەرازیل نموونەی ئەم جۆرە بانەن، زۆرتریش لەسەر ئەم جۆرە بانانە چیای گڕكانی هەیە كە بەهۆی چالاكی ناوبەناوی گڕكانەكانەوە دروست بووە.

4ـ بانە شكستكردەكان:
       ئەو بانانەن كە بەهۆی شكان و ترازانی هەندێ جێگای توێكڵی زەوییەوە پەیدابوونە و بەو هۆیەوە ناوچەیەك لە ناوچەكانی تری دراوسێی بەرزتر بۆتەوە و بانێكی لێ دروست بووە كە بە چیای شكستكرد دەورەدراوە، كەنارەكانی ئەم جۆرە بانە زۆرتر كوڕ و لێژن. بانى مەنگۆلیا لە كیشوەرى ئاسیا، وبانی سینا لەم جۆرە بانەن.

سێیەم: دۆڵەكان:
       دۆلأ زەوییەكی نزم و تەنگەبەرە، بە درێژایی هەر دوولای بەرزایییە، مەرجیش نییە بنی دۆلأ ئەوەندە قوولأ بێت كە لە ئاستی ڕووی دەریا نزیك ببێتەوە، دۆڵی وا هەیە بنكەكەی هەزاران مەتر لە ئاستی ڕووی دەریا بەرزترە و هی واش هەیە لەو ئاستە نزمتریشە. دۆڵەكان دوو جۆری سەرەكین :
(دۆڵە تەكتۆنیەكان ) و (دۆڵە شكستكردەكان)








1-	دۆڵە تەكتۆنیەكان:
ئەمانە بە هۆكاری ناوەوەی زەوی پەیدابوون و دوو جۆرن:
یەكەمیان: دۆڵە پێچاوپێچەكان : 
بەهۆی چەمانەوەی توێكڵی زەویەوە پەبدابووە و بەشە چاڵەكانی بوونەتە دۆلأ و بەشە قۆقزەكانیشی بونەتە چیا. زۆر جاریش نیشتەنی لەناو هەندێ لەم دۆڵانەدا دەنیشێت و بەرەبەرە وەك دەشتایی لێ دێت، پێی دەڵێن دەشتی ناو شاخ، وەك دەشتی هەریر و دەشتی شارەزوور لە ناوچە شاخاویەكانى كوردستان. وە دۆڵەكانی ڕووباری (ئیراوادی و سەلوین و میكۆنگ)ی باشور وباشوری خۆرهەڵاتی ئاسیا.

دووەمیان: دۆڵە شكستكردەكان: 
بەهۆی شكان و قڵیشانی بەهێز و گەورەی توێكڵی زەویەوە پەیدا بووە، كەندڕ ودۆڵی لێ دروست بووە، وەكو ئەو دۆڵەی كە بەشێكی (ڕووباری ئوردن)ی پێدا دەڕوات، بەشەكەی تری بریتیە لەدەریای مردوو(المیت) و(دۆڵی عەرەبە) تادەگاتە كەنداوی عەقەبە.

2- دۆڵە داتاشراوەكان:
      ئەو دۆڵانەن  بەهۆكاری رامالین و داماڵینی جۆراوجۆری وەكو ئاوی خوڕ وبای توند وگۆڕانكاریی هەوا وگەرمیی و ڕووبارە سەهۆڵبەندانەكانەوە پەیدابوون.ئەو دۆڵانەی لە (بادیە الشام) و بانى خۆرئاوای عێراقدا هەن وەكو دۆڵی (وادی حۆران) نموونەی ئەم جۆرە دۆڵانەن.




چوارەم: دەشتەكان:
ئەو زەوییە فراوانە تەختانەن كە زۆر لە ئاستی ڕووی دەریاوە بەرزتر نین و جاروبار تەختاییان كەمە و بەرزی ونزمییان پێوەدیارە، بەرزاییان لە (200م) تێناپەڕێت، هەندێ جار هەیە لە ئاستی ڕووی دەریا نزمترن وەكو دەشتەكانی باكوری دەریای قەزوین و هەندێ بەشی دەشتی ئەوروپا لە ناوچەی هۆڵەندە، كە بە ناوی (زەویە نزمەكان)ەوە بەناوبانگن.
دەشتەكان لە ڕووی جۆری پەیدابوونیانەوە، جیاوازن، وا بە كورتیش یەكە یەكە باسیان دەكەین.
1ـ دەشتە ڕووتەوەبوەكان:
دوو جۆرن كە ئەمانەن:
أـ دەشتە داتاشراوەكان.
ب ـ دەشتە رووتەوەبووە دەریاكردەكان، یان (دەشتەكانی كەناری دەریا).
أـ دەشتە داتاشراوەكان:
     ئەو دەشتانەن كە لە بنەڕەتدا ناوچەی بەرزبوون و،بەهۆكاری راماڵین و داماڵینی وەكو بەرزى و نزمى پلەى گەرمی باو ئاوی بەخوڕ و ڕووباری جۆربەجۆری سەهۆڵبەندانەوە داخوراون وتەخت بوون وتا ئاستی ڕووی دەریا نزمبوونەتەوە. رووبارە سەهۆڵبەندەكان هۆی گەورەی پەیدابوونى ئەو جۆرە دەشتانەن، لەگەڵ گەلێ هۆی تریش. بەشەكانی باكوری كەنەدا نموونەی ئەم جۆرە دەشتەن.

ب ـ دەشتە رووتەوەبووە دەریاكردەكان ــ دەشتەكانی كەناری دەریا):
      ئەم دەشتانە دروست دەبن بەهۆى ئەوەى كە تاوێرەكانى كەناری دەریا هەمیشە دەكەونە بەركاریگەرى كاولكاری تەوژمە دوانەهاتوەكانى شەپۆلى دەریا، بە تێپەڕبوونى كات ئەو تاوێرانە ورد دەبن و بە درێژایی كەنارەكانی دەریا دەنیشن و دەشتی كەناری دەریایان لێ پەیدادەبێت.چالاكی وجوڵەى ناوەوەى زەویش لەو كەنارانەدا دیسانەوە هۆكارێكى دیكەى دروستبوونى ئەم جۆرە دەشتانەن، لەوانەیە ئەو چالاكییە ئەو كەنارانە كەمێك بەرزبكاتەوە كە هێشتا لە بن ئاودان وئاوەكە بكشێتەوە و وشكانی تازەی لێ پەیدا ببێت، لەوانەشە ئاوی دەریاكە بدا لە نزمی و لەكەنارەكان بكشێتەوەو وشكانیی تازە دەربكەوێت.ڕووی ئەم كەنارە دەشتانە سەربەرەو دەریا لێژن وئەو لێژییەش بەژێر ئاوی دەریاكەدا بەردەوامە وبەم جۆرە جێگایەش دەووترێت(شۆستەی كیشوەر).كەنارە دەشتەكانی دەریای ناوەڕاست لەسوریا،نموونەی ئەم جۆرە دەشتانەن.

2ـ دەشتە نیشتەنیكارەكانی ڕووبارەكان (دەشتە لیتییەكان):
ئەو دەشتانەن كە لە نیشتنی لیتە و خڵتەی ڕووبارەكان پێكهاتوون. 
گرنگترینیان ئەمانەن:



 أـدەلتا دەشتەكان( ):
     لە ڕێژگەی ئەو ڕووبارانەدا پەیدا دەبێت كە دەڕژێنە ناو دەریا، كەنداو، یان دەریاچەی گەورە. هۆی پەیدابوونی ئەم جۆرە دەشتانەش ئەوەیە كە ئەو زەوییەی ڕووبارەكەی پێدا دەڕوات زۆر لێژ نییە، لەبەر ئەوە ئاوەكەی ئەو تەوژمەی نییە كە هەموو لیتەكەی لەگەلأ خۆیدا ببات، بۆیە هەتا لە ڕێژگەكەش نزیكتر بێتەوە و سوكتر بڕوات بەرەبەرە لیتە و خڵتەكەی دەنیشێت. بێگومان ڕووبار كە دەگاتە دەریا و ئاوەكەی دەوەستێت و پەنگ دەخواتەوە، هەموو لیتەكەى لەوێدا دەنیشێت، بە تایبەتیش ئەگەر ئاوی ئەوكەنارە دەریایە مەنگ بێت. ئەم دەلتا دەشتانەش تا بڵێی تەختایین و كەمێكیش لە ئاستی ڕووی دەریا بەرزترن، زۆنگاویشیان تێدا پەیدا دەبێت، وەكو دەلتاكەی نیل لە میسر.








ب ـ دەشتە لافاوكردەكان:
      ئەم جۆرە دەشتانە لە بەشەكانی خوارووی ئەو دۆڵانەدا پەیدادەبن كە ڕووبارەكەیان پێدادەڕوات، چونكە لەو جێگایانەدا ڕووبارەكە ئەو تەوژم و خوڕییەی نامێنێ كە لەوە زیاتر ئاوەڕۆكەی خۆی بدرێت، لەبەر ئەوە ئەو ئاوەڕۆیە ئاوی لافاو ناكێشێت، بۆیە لافاوەكە ناچار هەڵدەكشێ و زەویەكانی ئەمبەر و ئەوبەر دادەپۆشێت و لیتەكەی لەوێدا دەنیشێت و سالأ بە سالأ زیاد دەكات.
قەراغەكانی ئەو ڕووبارانەی دەشتی لافاوكردیان لێ پەیدابووە بەرزن و هەتا لەو قەراغانەش دوورتر بەرەو دەریا بكشێن بەرەو لێژی دەچن. قەراغی ئەم جۆرە ڕووبارانە كە هەردوو شانی ڕووبارەكەیان پێ دەوترێت، باشترین زەوین بۆ كشتوكالأ. دەشتە لافاوكردەكانی ناوەڕاست و باشوری عێراق كە دیجلە وفورات دروستیانكردووە لەم جۆرە دەشتانەن .
ج ـ شێوە باوەشێنیەكان:
     ئەوجۆرە دەشتانەن كە لە دامێنی چیاكاندا پەیدادەبن، لەو جێگایەدا كە چیاكەی دەگاتە پادەشت، چونكە ئەو ئاوەى كە بە خوڕ لە چیاكەوە دێتە خوارەوە، كە دەگاتە پێ دەشتەكە ئیتر ئەو گوڕیەی نامێنێ، كە هەمو لیتە و خڵتەكەی لەگەلأ خۆیدا ببات، بۆیە هەر زیخ و لم و لیتە و خڵتەیەكی لەگەلأ خۆیدا هێنابێت لە دەم پێ دەشتەكەی دامێنی چیاكە دەنیشێت و بەدرێژایی دامێنی چیاكە بەشێوەی باوەشێن ، دەشتیان لێ پەیدادەبێت و بەرەو پێ دەشتەكە لێژدەبنەوە.ئەم جۆرە باوەشێنانە لە دامێنی چیاكانی سنووری باشورى كوردستان، لەو ناوچانەدا كە دەشتە لیتەییەكەی عێراق دەگاتە ئەو چیایانە، بەزۆری هەن بەتایبەتی لە ناوچەی مەندەلی و زرباتیە و بەدرە.
 دەشتەكان بەگشتی بوونەتە مەڵبەندی ژیان و گوزەران و ئاوەدانی لەسەر ڕووى زەوى، چونكە هاتوچۆیان تێدا ئاسانە و بەئاسانیش ڕووبەرێكی بەرفراوانی تێدا دەكرێتە كشتوكالأ و مەكینەی گەورەی كشتوكاڵیش بە ئاسانى كارى تێدادەكات و ڕێگاوبانی هاتوچۆش هیچ ئاستەنگێكی نایەتەبەر و بە ئاسانیش جۆگە و جۆباری تێدا هەڵدەكەندرێت و ئاوی پێدا ڕادەكێشرێت. بە پێچەوانەش هەرچی ناوچە شاخاوییەكان وسەختەكانە، ئەو كارانەی تێدا زۆر بە گران دەوەستێت و ئەرك و ماندووبونی پترى دەوێت.










هۆكارەكانى پەیدابوونی بەرزی و نزمی:
        ڕووی توێكڵی زەوى و هەرچی چیا وبان ودەشت و دۆڵێكی هەیە، هەمووی بەدوو جۆرە هۆكار پەیدابوون،جۆرێكیان بریتیە لە چالاكی و جوولەی (ناوەوەی) زەوى كە چەمانەوە و شكان و گڕكانەكان و بوومەلەرزە و فوارە گەرمەكان دەگرێـتەوە.جۆرەكەی تریان هۆكاری (دەرەوەی) زەوى كە با و جیاوازى پلەى گەرمی و ئاوی بەخوڕ و ڕووباری سەهۆڵبەندان و شەپۆل و تەوژمی دەریا دەگرێتەوە.
 بە كورتى ئەم هۆكارانە باس دەكەین:

1ـ هۆكارەكانی ناوەوە:
ڕووی زەوى وەنەبێ پابەندی ناوەوەی نەبێت و لێی تەریك بێت، بگرە هەر تێكچوون و جووڵەى بەتین وتاوی ناوەوەی زەمین، كاریگەرییان لەسەر ڕووى زەوى دەردەكەوێت، گرنگترین هۆكارەكانى ناوەوەش ئەمانەن:

بوومەلەرزە:
       لەرزینەوەی ماوە كورت وخێراخێرای زەوییە و تووشی هەندێ پارچەی توێكڵی زەمین دەبێت،جاری وا هەیە ئەو لەرزینە ئەوەندە هێواش وكزن مرۆڤـ هەستیان پێناكات، واش هەیە ئەوەندە بەهێزن زیانێكی زۆریان لێ پەیدا دەبێت. 


گرنگترین هۆی ڕوودانی بوومەلەرزە ئەمانەن:
1ـ قڵیشان و شكانی توێكڵی زەوى، كە دەبنە هۆی ئەوەی چینەكان یەكنەگرن و بەو هۆیەوە لایەكی دادەكەوێ یان هەرەس دێنێ، لاكەى ترى وەكو خۆی دەمێنێتەوە وهیچی لێ نایەت، لەمەشەوە لەرزەینەوەی ماوە جیاواز و خێرا وكزی جیاواز پەیدادەبێت.
2ـ جاری واش هەیە لە تەقینەوە و دەرپەڕینی بەتینی مادە تواوەكانی گڕكانەكان پەیدا دەبێت، كە جێكار و شێوەی جیاواز و بەسەر ڕووی زەوییەوە بەجێ دەهێڵێت.
گڕكانەكان لە پێكهێنانی ڕووی زەویدا كاریگەری گەورەیان هەیە، چونكە لە ماوەیەكی زۆر كەمدا،لەوانەیە لەچەند ڕۆژێك یان چەند حەفتەیەكدا گۆڕینێكی زۆر لەبەرزی و نزمی ڕووی زەویدا دروست بكات، وەكو ئەوەی لە باشوری مەكسیك روویدا، لەوێ گڕكانەكەی (جۆرلۆ) كە تەقی، لە ماوەی مانگێكدا بەو مادە ڕەق وتواوە جۆربەجۆرانەی كە دەریدا قووچەكێكی دروستكرد بەرزاییەكەی گەیشتە نزیكەی (500)مەتر . خۆ ئەگەر هاتوو ناوچە چڕووكەكانی توێكڵی زەوین، واتا ئەو جێگایانەی تووشی قڵیشان وشكان وترازان دەبن، یان بەشێكیان دادەكەوێ، گڕكانیان لە بندا هەبوو، ئەوا بە ئاسانی ئەو مادە قەتیسماوانەی ناویان لەو جێگا چڕووكانەوە كەلێنێك دەدۆزنەوەو لێوەی سەردەردەكەن بۆ سەر ڕووی توێكڵی زەوى.
   بەڵام ئەو جووڵەى كە بەسەر ڕووی توێكڵی زەویدا دێت و تووشی گرژبونەوەو چەمانەوەو تێكشكانی دەكات و چیا و بان و دۆڵی لێ پەیدا دەكات، ماوەیەكی زۆری پێ دەچێت كە بە  ملیۆنەها سالأ دەخەمڵێنرێت.
   هەرچی فوارە گەرمەكانە، هیچ كارێكی ئەوتۆیان لە پێكهێنانی ڕووی زەویدا نییە.

2	ـ هۆكارەكانی دەرەوە:
بەرزی و نزمی ڕووی زەوى وە نەبێ تەنیا هەر بە هۆكارەكانی ناوەوەی پەیداببێت، بەڵكو هۆكاری دەرەوەش هەیە كە ڕووی زەوى دەگۆڕن، یەكێكیان : 









هۆكاری هەوایە (الجو): كە كار لە تاوێرەكانی توێكلی زەوى دەكات و هەڵیاندەوەرێنێ. ئەم كارتێكردنەشی دوو شێوازە، شێوازێكیان (كیمیاكارییە) كە ڕەگەزە جیاوازەكان ئەو تاوێرانە شیدەكاتەوە و دەیانگۆڕێت، شێوازەكەى تریان(میكانیكییە) تاوێرەكان هەڵدەوەشێنێ و هەڵدەوەرێن، بەڵام ڕەگەزەكانیان هیچ گۆڕانكاریەكیان بەسەر نایەت.
أـ كاریگەرى كیمیاكاری(كەشكارى) لە هەوا: لەو جێگایانەدا زۆر بەهێزە كە بارانیان زۆرە، ئاوى باران لە ووردە هەناسەكانی تاوێرەكانەوە دزە دەكات بۆ ناو تاوێرەكان و ئەو مادانە دەتوێنێتەوە كە جۆشی پێ خواردوون و وایان لێ دەكات كەبە ئاسانی تووشى داماڵین ولێك هەڵوەشاندنەوەبن. ئەم كارە گەلێ بە ئاشكراتر لە تاوێرە كلسییەكاندا دەردەكەوێت، چونكە ئاوى باران بڕێكى زۆرى دووەم ئۆكسیدی كاربۆنی هەوا دەتوێنێتەوەو دەبێتە ئاوێتەیەكی سووكى ترشی كاربۆنیك و ئەو كاربۆناتی كالسیۆمەی كە تاوێرە كلسییەكانیان لێ پێكدێت هەموویان دەتوێنێتەوە، بەڵام كەمتر كار لە بەردە ئاگرینەكان دەكات.
ب ـ كاریگەرى میكانیكی یان فیزیكى هەوا (الجو): كاری جۆربەجۆری میكانیكی هەوا بە گوێرەی ئاووهەواكە دەگۆڕێت.ئەم كارە لەوجێگا وشكانەی كە ماوەى گەرمى زۆر لەنێوان پلەى گەرمی ڕۆژ و شەویدا هەیە، واتا لەو جێگایانەدا كە دوو هەوان، بە ئاشكرا دیارە،چونكە بەرۆژ لەو جێگایانەدا كە زۆر گەرمە بەهۆی كاری تیشكی ڕۆژەوە، پلەی گەرمی بەرزدەبێـتەوە كانزاكانی ناو تاوێر و بەردەكان لێكدەكشێنێ، بەڵام بەشەو كە پلەكانی گەرمی نزم دەبنەوە كانزا كشاوەكان دەچنەوەیەك، لەبەر ئەوەش كە تاوێرەكان لە كانزای جۆربەجۆر پێكهاتوون و هەریەكەشیان پلەی كشانی لەویتریان ناچێت و جیاوازن، بەمجۆرە تاوێرەكان هێزی یەكگرتنیان نامێنێ و بەرەبەرە دەقڵیشێن و تێكدەشكێن و دەكەون.






داماڵكاری هەوا (الجو) لەمانەدا دەردەكەوێت:
(1) یارمەتی پێكهاتنی بەرزی و نزمی ڕووی زەوى دەدات بەوەی كە چینە چڕووكەكان لێك هەڵدەوەشێنێ و وردیان دەكات یان شییان دەكاتەوە و دەیانتوێنێتەوە و، چینە رەق و ساغەكانیش كە داماڵكاری كەمێك كاری تێكردوون ، بەبەرزى دەمێننەوە.
(2) خۆلأ و خاك دروست دەكات.
(3) رێگا بۆ هۆكاری تری باو ئاوی خوڕ و سەهۆلأ وشەپۆڵەكان خۆش دەكات كە تاوێرەكان دابخورێن و دایانماڵن، چونكە بەبێ ئەم هۆكارانە، هۆكاری هەوا بەتەنیا، سستە، ئەم هۆكارانە نەك هەر تاوێرەكان دادەخۆن و دادەماڵن، بگرە پارچە وردەكانیشیان دوور دەخەنەوە، جا بە ئاو بێ، یا بە با یان بە سەهۆلأ، لەو شوێنەى كە لێى دەنیشن بەرەبەرە كەڵەكە دەبن و شێوەی تازەتر لەسەر ڕووی زەوى پەیدا دەكەن.
ئەم هۆكارانەی دەرەوە لە ڕووی شێواز و جێگای داماڵكاریەكانیانەوە وەكو یەك نین و جیاوازن، ئەو ئەنجامانەش كە لێیانەوە پەیدا دەبێت دیسان جیاوازن، بۆ نموونە: بایەكان، بەتایبەتی بای بیابانەكان هۆكارێكی بەهێزی پەیداكردنی هەندێ دیاردەی خۆرسكن لەو بیابانانەدا، مێزی بیابان و تەپۆلكی باكردی لم و شتی تریش لەو دیاردانەن. (سەیری وێنەكان بكە).
ئاوی خوڕ: هۆكارێكی تری دروستكردنی دیاردەكانی ڕووی زەوین چونكە چیاكان دایاندەماڵێ و شێوو دۆڵی قوولأ و گەورە هەڵدەكەنێ و دەشتی گەورە و پان وبەرین پەیدادەكات. ڕووبارەكانیش بێ گومان لە باران یا بەفر یا لە هەردووكیان پەیدا دەبن،كە لافاویان بەرەو نشێوی كۆدەبنەوە و جۆگەی بچووك پەیدا دەكەن و ئەم جۆگانەش یەكدەگرنەوە و شیوەڵ و چەماویان لێ پەیدا دەبێت و نشیۆ بە نشیۆ دەڕۆن تا هەموو بەیەكدەگەن و ڕووباری گەورە دروست دەكەن. 







ڕووبارە سەهۆڵبەندانەكان:
     ڕووبارە سەهۆڵبەندانەكان كارێكى گەورە لە ڕووی توێكڵی زەوى دەكەن، هەروەك لە چاخە سەهۆڵبەندانەكاندا ڕوویدا، لەوانەیە سەهۆڵەكە شێوەى بەرگێكى فراوان وەربگرێ لەو ناوچانەی كە پلەی گەرمییان لەژێر  پلەی سفرە، هەردوو جەمسەرەكەى زەوى وكێڵگە بەفرینە هەمیشەییەكانی چیابەرزەكان دەگرێتـەوە.دیاردەی ڕووباری سەهۆڵبەندان زۆرن، فیۆردەكان ودۆڵە هەڵواسراوەكان و گردبووەوە (ركام)ى دامێن و بن وتەنیشتەكانی ڕووبارە سەهۆڵبەندانەكان، لەو دیاردانەن.








شەپۆلأ و تەوژمەكانی دەریا
هۆكارێكی گرنگن كەشێوەی ڕووی زەوى دەگۆڕن، لەو ناوچانەدا كە یەكسەر كەوتوونەتە كەنار دەریا و زەریاكانەوە، لەم جێگایانەدا شەپۆلأ و تەوژمی دەریا گەلێ دیاردەی جیاوازى وەكو كەنداو و تاق ومیلی دەریاكرد و پێچوپەنا و نووكەبەردی لە دەریاوە سەردەرهێناو دروستدەكەن.
مرۆڤ وگیانلەبەران:
جاروبار كارێكی ئەوەندە خێرا و فراوان لە ڕووی توێكڵی زەوى دەكەن كە لەهی هۆكارەكانی تری دەرەوەی زەوى پترە، مەگەر بە دەگمەن ناوچەیەكی ڕووی زەوى هەبێت دەستی گۆڕانكارى ئادەمیزادی بەرنەكەوتبێ، ئەوەش كە ئادەمیزاد دەیكات بۆ پەیداكردنى خۆراكە و دواڕۆژێكی باشتر بۆ خۆی و وڵاتەكەی برەخسێنێ، لەبەرئەوەیە كە ئادەمیزاد هەولأ دەدات دەست بەسەر سروشتدا بگرێت و دارستانە سروشتیەكان ببڕێت و زەوی كشتوكاڵی زیاد بكات و پڕۆژەی ئاودێری سازبدات و ڕێگاوبانی هاتوچۆو گواستنەوە بكێشێت و زەوی هەڵبدرێت وكانەكان بدۆزێتەوە و كانزاكانیان لێ دەربهێنێ و پوختیان بكات.
بەم جۆرە مرۆڤـ گەلێ دیاردەی تازە و تازەتر لەسەر ڕِووی توێكڵی زەوى پەیدا دەكات، هەروەها گیانلەبەرانی تریش.
هۆكاری تریش هەن كە ئەو كۆلینكاری وداماڵینە لە جێگایەكدا خێراتر دەكەن ولە جێگایەكی تردا رێگا نادەن بەو خێراییە كاری خۆیان بكەن، ئەمانەن:

1ـ جۆری تاوێرەكان: 
ئەوانەی ڕەق و سەرت بن زیاتر بەرگەی كۆڵینكاری و داماڵین دەگرن لەو تاوێرانەی كە پووك و چروكن.

2ـ لێژی ڕووی زەوی:
 هەتا زیاتر لێژ بێت تاوێرەكانی زووتر هەڵدەوەشێ و هۆكاری داماڵینیش زیاتر كاریان لێدەكات لەچاو زەوییە تەختاییەكان.
3ـ ئەو مادانەی كە (با و ئاوی خوڕ و شەپۆڵەكان) هەڵیانگرتووە هەتا زیاتر و قورستر بن زۆرتر و زووتر ئەو تاوێرانەی كە دەكەونە ڕێگایان ئامێر كارانە دایاندەتاشن.
4ـ پۆشاكی ڕووەكی: 
ڕەگەكانی چنگ لە گڵەكە گیردەكەن و زیاتریان بەیەكەوە چەسپ دەكەن، لەبەر ئەوە كەمتر داماڵین و داتاشین كاری لێ دەكات. 
بە كورتیش ئەو هۆكارانەی ناوەوە و دەرەوەی زەوى كە بەردەوام بەرزی و نزمی لەسەر ڕووی زەوى پەیدادەكەن، هەموویان پێكەوە دیاردەكانی ڕووی زەوى دروست دەكەن.
 
