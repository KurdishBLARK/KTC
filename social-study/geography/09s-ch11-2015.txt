
بەندى چوارەم
دەرامەتى ئاو
هەرێمى كوردستان دوو شێوە دەرامەتى ئاوى هەیە ئاوى ژێر زەوى و ئاوى سەر زەوى، ئەم دوو سەرچاوەى دەرامەتى ئاو پشت بە بڕى باران و بەفرى تواوە دەبەستێت كە كار دەكاتە سەر سروشتى ئاوەڕۆى هەردوو شێوەكە:
 
نەخشەى دەرامەتى ئاو لەهەرێمى كوردستان عێراق
1- ئاوى ژێر زەوى:
    ئاوى ژێر زەوى بەسەروچاوەیەكى گرنگى دەرامەتە ئاوییەكانى هەرێمى كوردستان دادەنرێت, بەهۆى بەكارهێنانى لە بوارە جیاوازەكانى ژیاندا, سەرەراى ئەوەى كە هۆكارێكى سروشتییە بۆ پێكهێنانى ئاوى سەر زەوى، چونكە بە سەرچاوە گرنگەكانى ئاوى ڕووبارو دەریاچەكان دەژمێردرێ. ئەم دەرامەتە ڕۆڵى خۆى لە دابینكردنى پێداویستیەكانى دانیشتوان و پێداویستى ئاژەلأ و كشتوكاڵى هاوینەى هەرێم دەبینێت, هەروەها تاڕادەیەكى زۆریش لەچەندین شوێنى هەرێم نیشتەجێبوونى مرۆیى دیارى دەكات. درێژبوونەوەى زنجیرە شاخەكان بەئاراستەى باكوورى ڕۆژئاوا ــ باشوورى ڕۆژهەڵات كە لە نێوانیاندا چەند دۆڵ و دەشتاییەك هەیە. ئەو ناوچانەى كردۆتە كۆگایەكى گەورەیى ئاوى ژێر زەوى, سەرەڕاى ئەوەى باوبوونى پێكهاتووى كلسى ئاو هەڵگرو خاوەن كونیلە دارى بەرز یارمەتى فرەى ئاوى ژێر زەوى لە هەرێم داوە, لەحەوزە گرنگەكانى ئاوى ژێر زەوى لەهەرێم وەك حەوزى هەولێر, ئاكرێ, شارەزوور, رانیە, قەڵادزێ.
ئاوى ژێر زەوى هەرێم دابەش دەبێ بۆ:
1- بیرو كارێز:
    بیر بەیەكێ لە ڕێگە كۆنەكانى دەرهێنانى ئاوى ژێر زەوى دادەنرێ لە هەرێم, لە پێناوى دابینكردنى پێداویستییە هەمە جۆرەكانى دانیشتواندا لێدەدرێ. سەبارەت بەكارێزیش، ڕێگەیەكى زۆر كۆنە كە دانیشتووانى هەرێم بۆ دەرهێنانى ئاوى ژێر زەوى بەكاریان هێناوە, بریتیە لە كۆمەڵە بیرێك كە بەهۆى هەندێ جۆگەوە بەستراونەتەوەو ئاستى هەریەكەیان لەوەى پێش خۆى نزمترەو ماوەى كەمتر لە 20 مەتریان لە نێوانیاندایە.
2- سەروچاوەو كانیاوەكان:
    بەرزى و نزمیەكانى سەر ڕووى زەوى و تایبەتمەندە جیۆلۆجیەكان ڕۆلى خۆیان لە زۆرى سەروچاوەو كانیاوەكان لە هەرێمدا گێڕاوە, كونیلە دارى كەڤەرە سەقامگیرەكان بەسەر چینە كەڤەرینە ئاو هەڵگرەكانەوەو زۆرى درزو قلێش شكاوەكان هەموویان هۆكارى یاریدەدەرن بۆ بڵاوبوونەوەى سەروچاوەكان, ئەمە سەرەڕاى نزیكى ئاستى ئاوى ژێر زەوى لەگەلأ ڕووى زەویدا. ئەم سەروچاوەو كانیانە ڕۆلێكى چالاكیان لەدابەش بوونى ئاوەدانییەكانى هەرێمدا گێڕاوە.
    لە هەرێمدا چەندین سەروچاوەى ئاوى كانزایی هەیە كە بەهۆى ناوەڕۆكە كیمیاوییەكەیەوە بۆ چارەسەركردنى پێست بەكاردێت. وەك كانیاوى بانى خێلان, بازیان, شێخى باڵەكان و شێرەسوار.

 ئاوى ژێر زەوى بەشێوەیەكى گشتى لە هەرێمدا بەسەر دوو ناوچەدا دابەش بووە:
یەكەمیان: ناوچەى شاخە بەرزەكان كە بەفرەیى ئاوى ژێر زەوى و سازگارى و كەمى ناوەڕۆكە كانزاییە تواوەكانى و كەمى پیس بوونى جیادەكرێتەوە.
دووەم: ناوچەى پێچ ساكارەكانە كەبڕ شت و سازگارى ئاوەكەى لە ناوچەى یەكەم كەمترە.





2- ئاوى سەر زەوى:
    دەرامەتى ئاوى سەر زەوى هەرێمى كوردستان خۆى لە ڕووبارو دەریاچەكاندا دەبینێتەوە, هەرێمى كوردستان لەو بارەیەوە دەوڵەمەندە چونكە ڕووبارى دیجلەو هەرپێنج لقەكەى بەزەوییەكانیدا تێدەپەڕن.
    ئەو لقانەى دەڕژێنە ڕووبارى دیجلەوە ئاوەڕۆكانیان دەكەوێتە سنوورى هەرێم و پارچەكانى ترى كوردستان 66%ى داهاتى ئاوى ساڵانەى ڕووبارى دیجلە دابین دەكەن.
ڕووبارى دیجلە:
    ڕووبارى دیجلە لەداوێنەكانى خوارووى زنجیرە چیاى ڕۆژهەڵاتى توروس لە باكوورى كوردستان هەڵدەقوڵێت, دواى ئەوەى لە باكوورى گوندى پیشخابوور دێتە ناو خاكى هەرێمى كوردستانەوە بەنێو دۆلێكى فراوانى پێچاوپێچدا دەڕوا پاشان بانى موسڵ دەبڕێت و لەوێدا بەنداوى موسڵى لەسەر هەڵچێنراوە, پاشان بەرزاییەكانى حەمرین لە تەنگەبەرى فەتحە دەبڕێ و بە ئاراستەى باشوورى ڕۆژهەڵات درێژ دەبێتەوە درێژیەكەى لە پیشخابوورەوە تا فەتحە 410 كم دەبێت, پێنج لقى سەرەكى تێدەڕژێ كە دەكەونە بەرى ڕۆژهەڵاتى ڕووبارەكە بەدواى یەكدا ئەمانەن: خابوور , زێى گەورە , زێى بچووك , ڕۆخانە (عوزێم) , سیروان (دیالە).
1- خابوور:
    یەكەم لقە بە ڕووبارى دیجلە بگات، لەبەیەك گەیشتنى هەردوو لقەكەى مەهرما و هیزل دروست دەبێ و بە باكوورى گوندى جالیكەوە دێتە ناو زەوییەكانى هەرێم. دواى ئەوەى ڕێڕەوەكەى بەرەو باكوورو باكوورى ڕۆژئاوا دەگۆڕێت بەزاخۆدا تێدەپەڕێت. درێژى ئەم لقە دەگاتە 160كم تێكڕاى داهاتى ساڵانەى دەگاتە 1.96ملیار/م3, بەڕێژەى 2,2% كۆى گشتى ئەو ئاوەى دەڕژێتە رووبارى دیجلە وئاوەكەى پێكدێنێت.
2- زێى گەورە:
    ئەم زێیە بەگرنگترین لقى ڕووبارى دیجلە دەژمێردرێ لە چیاكانى هەكارى لە ناوەڕاستى نێوان دەریاچەى وان و دەریاچەى ورمێ هەڵدەقوڵێ, لە نزیك گوندى چالأ لە باكوورى قەزاى ئامێدى بە ناوچەى بارزاندا تێدەپەڕێ بەرەو باشوورى ڕۆژهەڵات لادەدات لە دوایی ڕووبارى شین و شەمزینانى دەرژێتەسەر, ئینجا تێڕژاندنى لقى ڕەواندوز، ڕووبارەكە ڕێرەوى خۆى بەئاراستەى باشوورى ڕۆژئاوا دەگۆڕێت و لە نزیك شوێنەوارەكانى نەمرود دەڕژێتە دیجلەوە. درێژى زێى گەورە 392كم. داهاتى ئاوى ساڵانەى دەگاتە 13.29ملیار /م3 ئەم ڕووبارە بە ڕێژەى 33% بەشدارى لەكۆى ساڵانەى ئاوى دیجلە دەكات.
3- زێى بچوك:
    چیاكانى قەندیل و لاجان بەسەروچاوە سەرەكیەكانى ئەم زێیەو لقەكانى دادەنرێت, لە چەند لقى بچوك پێك هاتووە لە نزیك گوندى ماشان دێتە ناو خاكى هەرێمى كوردستانەوە, بەشێوەیەكى سەرەكى لەیەكگرتنەوەى چەمى تیت و چەمى ماوەت (قەلاچۆلان) پێك دێت. زێى بچوك دەشتەكانى پشدەرو قەڵادزێ دەبرێت و بەدەربەندى دوكان تێدەپەرێت, لەوێدا بەنداوى دوكانى لەسەر دروستكراوە, رێڕەوەى ڕووبارەكە بەرەو باشوورى ڕۆژئاوا درێژدەبێتەوە بە(پردێ)دا تێدەپەڕێ تا لە دوورى 30كم لە باشوورى شەرقاتەوە دەرژێتە ڕووبارى دیجلەوە.
   درێژى زێى بچوك 400كم, داهاتى ئاوى ساڵانەى 6.99ملیار/م3 بەڕێژەى 17% بەشدارى لەكۆى ئاوى ساڵانەى ڕووبارى دیجلە دەكات.

4- رۆخانە (عوزێم):
   چیاكانى قەرەداغ و شوان بەسەروچاوەى سەرەكى ئاوى لقەكانى ئەم ڕووبارە وەرزییە دادەنرێت.
    ئەم ڕووبارە لەسێ لقى وەرزى پێك دێ, ئەوانیش: (خاسەسو) كە شارى كەركوكى دەكەوێتە سەر, و( تاوغ سو)كە شارى( داقوق) ى لەسەرە, و       (ئاق سو) كە شارى ( دوز )ى لەسەرە, دواتر عوزێم لە باشوورى بەلەدەوە دەڕژێتە ڕووبارى دیجلەوە.
    درێژى ئەم زێیە 230كم,تێكڕاى داهاتى ئاوى ساڵانە دەگاتە 0.7ملیار/م3, بەڕێژەى 2% بەشدارى لەپێك هێنانى سەرجەم ئاوى دیجلە دەكات.

5- سیروان (دیالە):
     چیاكانى ڕۆژهەڵاتى كوردستان و چیاكانى پارێزگاى سلێمانى بە سەرچاوەیەكى سەرەكى ئاو پێدانى ڕووبارەكە دادەنرێت لە نزیك گوندى لاوەرانەوە دێتە نێو خاكى هەرێمى كوردستانەوە لەبەیەك گەیشتنى سێ لقى سەرەكى پێكدێت: ڕووبارى سیروان و ڕووبارى تانجەڕۆ و ڕووبارى زەڵم, پاش ئەوەى لەچیاكانى هەورامان و زنجیرەى بەرانان دا دەڕوات لە دەربەندیخان بەنداوى دەربەندیخان لەسەر ڕووبارەكە دروستكراوە. لە نزیك بەرزاییەكانى مەنسوریە بەنداوى حەمرین لەسەر هەڵبەستراوە، ڕووبارەكە لە باشوورى بەغدا دەڕژێتە ڕووبارى دیجلەوە.
    درێژییەكەى دەگاتە 384كم, تێكڕاى داهاتى ئاوى ساڵانەى 5,3ملیار/م3, ئەم ڕووبارە بە رێژەى نزیكەى  14%ى كۆى ئاوى ساڵانەى ڕووبارى دیجلە دابین دەكا.
بەست و بەنداوەكان:
    لە هەرێم كۆمەڵێك پڕۆژەى دەست بەسەرداگرتن و ئاوگڵدانەوە هەیە، كە لەڕابوردوو لەماوەى جیاوازدا بەسەر ڕووبارى دیجلە و لقە ڕووبارەكانیەوە بەمەبەستى ئاودێرى و بەرهەمهێنانى وزەى كارۆئاوى و دوورخستنەوەى مەترسییەكانى لافاو و گەشتوگوزارى دروستكراون, دەتوانین لەمانەى خوارەوەدا كۆیان بكەینەوە:

1- بەست و بەنداوى موسڵ: 
    لە باكوورى شارى موسڵأ لە ناوچەى ئاسكى موسڵأ لەسەر ڕووبارى دیجلە هەڵبەستراوە, لە شەش دەرگا پێكهاتووە, تواناى ئاوگرى بەستەكە دەگاتە 13.2ملیار /م3 ئاو, بۆ مەبەستى ئاودێرى و بەرهەمهێنانى وزەى كارۆئاوى و پاراستنى شارى موسڵ و ناوچەكانى دەوروبەرى لە مەترسیەكانى لافاو بەكاردێت، جگە بایەخى گەشت و گوزاریى و ڕاوە ماسى.

پرسیار:
     بۆچى پرۆژەكانى (ئاودێرى) لە هەرێمدا كەمن؟






2- بەست و بەنداوى دوكان:
    لە نزیك تەنگەبەرى دوكان لەسەر زێى بچوك هەڵبەستراوە, لە جۆرى كۆنكریتى كەوانەییە كۆى ئاوگرییەكەى دەگاتە 6.8ملیار / م3. و لە پێنج دەرگا پێكهاتووە, وێستگەى بەرهەمهێنانى وزەى كارەبا بۆ بەرهەمهێنانى (400 مێگاوات/ كاتژمێر) كارەبا لەسەر ئەم بەستە دامەزراوە. ئاوى بەنداوەكە بۆ ئاودانى رووبەرێكى بەرفراوانى پارێزگاى سلێمانى و كەركوك بەكاردێت, لەگەلأ وێستگەى كارەباى دەربەندیخان سەرچاوەى سەرەكى وزەى كارەبان بۆ پارێزگاكانى هەرێم. ئەمە سەرەڕاى بایەخە گەشتوگوزارو بایەخەكانى دیكە.
 
بەنداوی دوكان


3- بەست و بەنداوى دەربەندیخان:
    ئەم بەستە لەتەنگەبەرى دەربەندیخان لەسەر ڕووبارى سیروان دروستكراوە, لەبەستە بەردینەكانە, لە سێ دەرگا پێكهاتووە, وێستگەى كارەباكەى تواناى بەرهەمهێنانى (240 مێگاوات/ كاتژمێر) كارەبایى هەیە. بەنداوەكە زیاتر لە3ملیار /م3 ئاو دەگرێت.
 زەوى بەرفراوانى پارێزگاكانى دیالەو سلێمانى بە ئاوى بەنداوەكە ئاو دەدرێن و ئاوەكە بۆ چەندین مەبەستى دیكە بەكاردەهێنرێت.
 
بەنداوی دەربەندیخان



4- بەست و بەنداوى حەمرین:
    ئەم بەستە لە خوارووى بەستى دەربەندیخان لەسەر ڕووبارى سیروان دروستكراوە, لەبەستە بەردینەكانەو شەش دەرگاى هەیە, نزیكەى 3,2 ملیار/م3 ئاو دەگرێت.
5- بەست و بەنداوى دوبز (دبس):
    ئەم بەستە لەسەر زێى بچووك لە قەزاى دوبز سەر بە پارێزگاى كەركوك دروستكراوە, بەنداوەكە زیاتر لە (100) ملیۆن /م3 ئاو دەگرێت, بۆ ئاودانى زەوییە كشتوكاڵیەكان و بەرهەمهێنانى وزەى كارۆئاوى سوودى لێ وەردەگیرێت.
 
نەخشەی بەست و بەنداوەكان لە هەرێمی كوردستان