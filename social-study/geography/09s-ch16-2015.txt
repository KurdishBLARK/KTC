
بەندى نۆیەم
سەیران و گەشت و گوزار
    سەیران و گەشت و گوزار چالاكییەكى ئابوورى زۆر گرنگە, ئەم گرنگیەش رۆژ بەرۆژ لە گەشەكردندایە هاوكات لەگەڵ پێشكەوتنى شارستانیەت و ئاستى ڕۆشنبیرى و تواناى ئابووریدا.
بنەما سروشتییەكان:
    ناوچە شاخاوییەكان توانایەكى گەشتوگوزارى سروشتى زۆر گەورەیان تێدایە، بەهۆى جوانى دیمەنە سروشتییەكان كە كەش و هەوایەكى جێگیر و هێمنانەى هەیە و پڕن لە كانیا و سەرچاوەى ئاو. بۆ نموونە تاڤگەكانى گەلى عەلى بەگ و بێخال لە پارێزگاى هەولێر و ئەحمەد ئاوا لە سلێمانى و ئاشاوەو ئانیشكى و سۆلاڤـ لە دهۆك, هەروەها ئەشكەوتە دێرینەكانیش دیاردەى سەرنج ڕاكێشن لەم ئەشكەوتانە ئەشكەوتى كونەباو, قزقاپان و زەرزى و هەزارمێرد لە پارێزگاى سلێمانى و شانەدەر و دەرگەڵە و كونەبا لە پارێزگاى هەولێر. وچوار ستین و هەڵامەتا و ئانیشكى لە پارێزگاى دهۆك. هەروەها بوونى چەندین ڕووبارى گەورە وەك خابوور لە دهۆك و دیجلەو زێى گەورەو زێى بچوك بەلقەكانیەوە.















ئەشكەوتی شانەدەر

 ئاوو هەواى كوردستانیش بنەمایەكى تر هاندەرە بۆ گەشەكردنى گەشت و گوزار بەدرێژایى ساڵ, هاوینان فێنكە بەتایبەتى لە ناوچەى شاخاویەكاندا و ئاسمان هەمیشە ساماڵە و هەواش پاكە لە هەمان كاتدا لە زستان بەفر دەبارێت و بەهۆیەوە چەندان دیمەنى سیحر ئامێز دروست دەبن, وەدەكرێت وەرزشى سەربەفریش لەم دەرزە ئەنجام بدرێت.
    هەروەها هەرێمى كوردستان دەوڵەمەندە بەڕووەكى سروشتى بەتایبەتى بەو دارستانانەى كە لە ناوچە شاخاویەكاندا هەن.




بنەما مرۆییەكان:
بنەما مرۆییەكانى گەشت و گوزار لە هەرێم زۆرن بریتین لەمانەى خوارەوە:
1- بونى شوێنەوارە گرنگ ودێرینەكان وەك قەڵاى هەولێر و قەڵاى كەركوك و چەندین قەڵاى بچوكى تر هەروەها ئەشكەوتى شانەدەر كە ئێسك و پروسكى مرۆڤى نیاندارتالى تێدا دۆزراوەتەوە مێژووەكەى دەگەرێتەوە بۆ(45000-6000) ساڵ لەمەوبەر. هەروەها كۆنترین گوندى كشتوكاڵى(چەرمۆ و شوێنەوارى میرنشینە كوردییەكان وەك سۆران و بادینان و هتد) جگە لە كۆنترین شارە كوردییەكان كە تا ئێستا بە ئاوەدانى ماوەتەوە وەك (هەولێر) و پایتەختى هەرێمى كوردستان 










قەڵاى دێرینى كەركوك


2- بوونى مەزارى ئایینى و گۆڕى پیاو چاكان.
3- بوونى پیشەسازى و هونەرى فۆلكلۆرى.
4- بوونى زۆر شوێنى گەشت و گوزارى وەك ئوتێل و گوندو چێشتخانە و گازینۆى گەشت وگوزارى.
5- بوونى چەند پارك و شوێنى گەشتیارى لە شارەكانى هەرێم.
گرنگترین هاوینە هەوارەكانى كوردستان ئەوانەن وەك (سەرسەنگ, سوارەتووكە, زاوێتە, سۆڵاڤـ و شەرانش لە پارێزگاى دهۆك, شەقلاوە, جوندیان, بێخال و حاجى ئۆمەران لە پارێزگاى هەولێر، سەرچنار ، دۆكان, ئەحمەد ئاوا, تەوێڵەو بیارە لە پارێزگاى سلێمانى).











هاوینە هەوارى بێخاڵ












  چالاكی: گروپێك لە قوتابیان نەخشەیەك ئامادەدەكەن بۆ روونكردنەوەى    بنەما مرۆییەكان.
 