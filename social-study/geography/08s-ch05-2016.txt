
بەندى پێنجەم
كیشوەرى ئەمەریكاى لاتینى (باشوور)




    زاراوەى ئەمەریكاى لاتینى مەكسیك و، وڵاتانى ئەمەریكاى ناوەڕاست و وڵاتەكانى دەریاى كاریبى ‌و ئەمەریكاى باشوور دەگرێتەوە.

 یەكەم/ جوگرافیاى سروشتى:-
1-	شوێنى جوگرافى:
ئەمەریكاى لاتینى لە سێ لاوە بە ئاوى زەریاى و دەریاكان دەور دراوە. كەنداوى مەكسیك و سنوورى نێو دەوڵەتى وڵاتە یەكگرتوەكانى ئەمەریكا ومەكسیك سنوورى باكوورى كیشوەرەكە پێك دەهێنن، و زەریاى ئەتڵەسى دەكەوێتە ڕۆژ هەڵاتى كیشوەرەكە، وزەریاى هێمن دەكەوێتەڕۆژئاواى كیشوەرەكە.  
    لە ڕووى ئەسترۆنۆمى، ئەمەریكاى لاتینى دەكەوێتە نێوان بازنەى پانى (533) باكوورى گۆى زەوى، بازنەى پانى (556)ى باشوورى گۆى زەوى. ڕووبەرى كیشوەرەكە زیاترە لە 20 ملیون كیلۆمەترى چوارگۆشە، و ژمارەى دانیشتوانى كیشوەرەكە لە ساڵى 2001، نزیكەى (525) ملیۆن كەسە.

2- بەرزى ‌و نزمى ڕووى زەوى:
        بەرزى ‌و نزمى ئەم دیاردانە دەگرێتەوە:-
أ- شاخەكان:
    زنجیرە چیاكان بە گرنگترین ڕواڵەتى بەرزى ‌و نزمى دادەنرێن. بەرزاییەكانى  (ئەندێز) گرنگترینیانە، بە یەكێك لە درێژترین زنجیرە چیاكانى جیهان دەژمێردرێت، لە كەنارەكانى دەریاى كاریبییەوە دەست پێدەكات درێژ دەبێتەوە بەرەو باشوورى كیشوەرەكە، بەم شێوە درێژیەكەى دەگاتە نزیكەى (6400) كیلۆمەتر، فراوانترین شوێنى زنجیرەكە نزیكەى (800) كیلۆمەترە لە بەشى ناوەڕاستى، و جگە لەم زنجیرەیە چەندین زنجیرە چیاى تر هەن لە مەكسیك و وڵاتانى ئەمەریكاى ناوەڕاست.
ب- بانەكان:
    ڕووى زەوى كیشوەرەكە چەندین بانى تێدایە، بەشى هەرە زۆریان دەكەونە ڕۆژهەڵاتى كیشوەرەكە، بەناوبانگترو كۆنترینیان بانى بەڕازیلە، بێجگە لەم بانە چەندین بانى  تر هەن لە كیشوەرەكە وەك بانى (مەكسیك)، وە بانى غیانا، و بانى بەتەگۆنیا لە ئەرجەنتین.

جـ- دەشتاییەكان:
   گرنگترین و فراوانترین دەشتەكانى ئەم كیشوەرە كەوتوونەتە نێوان بەرزاییەكانى ئەندیز لەڕۆژئاوا، وبانەكانى (غیانا - بەرازیل –بەتەگونیا)، گرنگترین ئەو دەشتانە لە باكوورەوە بەرەو باشوورى كیشوەرەكە ئەمانەن (دەشتى ئورینكۆ ، دەشتى ئەمەزۆن ، دەشتى پارانا ، پاراگواى).

3 – ئاوو هەواى كیشوەرەكە:
هەرێمەكانى ئاوهەواى كیشوەرەكە دابەش دەكرێ بۆ:
أ- هەرێمى ئاوو هەواى یەكسان:
    ئەم هەرێمە دەشتى ئەمازۆن دەگرێتەوە، پلەى گەرما لەم هەرێمەدا بە درێژایی ساڵ بەرزە، و تێكڕاى بارانى ساڵانە دەگاتە (2000) ملم.


ب- هەرێمى ئاوو هەواى خولگەیی دەریایی:
    كەنارەكانى ڕۆژهەڵاتى كیشوەرەكە دەگرێتەوە، تێكڕاى پلەى گەرمى ساڵانە (521) پلەى سەدى كەمتر نییە، هەرێمێكى شێدارو باراناوییە، بە درێژایی ساڵ.
ج- هەرێمى ئاوو هەواى (مامناوەندى)ى شێدار:
     ئەم هەرێمە ناوچە بەرزاییەكانى ناوچە خولگەیی دەگرێتەوە، هۆكارى بەرزى ڕووى زەوى لە دابەزینى پلەى گەرمى بەرپرسە، بەڵام ئەو ناوچانەى كە نزمن پلەى گەرمیان بەرزە، لە ڕووى بارانیشەوە بڕى بارانى ئەم هەرێمە لە نێوان (750 - 1650) ملم لە ساڵێكدا، ئەم هەرێمە بانەكانى غیاناو بەشى باشوورى بانى بەرازیل دەگرێتەوە.
د- هەرێمى ئاوو هەواى ساڤانا:
    دەشتى لانۆس ‌و زۆربەى بانى بەڕازیل ‌و كەنارەكانى ڕۆژئاواى ئەمەریكاى ناوەڕاست (باشوورى خولگەى قڕژاڵ) دەگرێتەوە، ئەم هەرێمە بارانى هاوینەیە و زستانى وشكە، تێكڕاى گەرمى ساڵانە دەگاتە نزیكەى (521) پلەى سەدى، و بڕى باران بارینى ساڵانە لە نێوان (600 - 1000) ملم ە.

ه- هەرێمى ئاوو هەواى مام ناوەندى شێدار:
    ئەم هەرێمە هاوینى ‌و زستانى لە ڕووى پلەى گەرماوە، مام ناوەندییە سەرەڕاى ئەویش پلەى گەرمى لە هاویندا مەیلى بەرزبوونەوەى هەیە، بە تایبەتى لە بەشى باشوورى بەڕازیل، و بڕى باران بارین لەم هەرێمەدا لە (750)ملم كەمتر نییە، تیایدا باران لە هاوین دەبارێت.

1- هەرێمى ئاوو هەواى دەریاى ناوەڕاست:
    بەشى ناوەڕاستى وڵاتى شیلى دەگرێـتەوە كە دەكەوێتە ڕۆژئاواى كیشوەرەكە، زستانى باراناوییە و هاوینى وشكە.
و- هەرێمى ئاوو هەواى ڕۆژئاواى كیشوەرەكە:
    ئەم هەرێمە بەشى باشوورى وڵاتى شیلى (باشوورى بازنەى پانى (540) باشوور) دەگرێتەوە، تێكڕاى پلەى گەرمى ساڵانەى ئەم هەرێمە لە نێوان        (5 - 515) پلەى سەدییە، و بڕى باران بارین ساڵانە دا لە (1000 ) ملم زیاترە.


ز- هەرێمى ئاوو هەواى تەندراو بەرزاییەكانى ئەندێز:
    هەرێمى تەندرا ڕووبەرێكى بچووك لە كیشوەرەكە دەگرێتەوە، كە دەكەونە ئەو پەڕى باشوورى كیشوەرەكە لە باشوورى بازنەى پانى (550) ى باشوور، وە بەشێك بەرزاییەكانى ئەندیز. تێكڕاى پلەى گەرمى وەرزى گەرما مانگى پلەى گەرمى لە (510) پلەى سەدى تێپەڕ ناكات، بڕى باران بارین لەم هەرێمەدا كەمە، ساڵانە لە (250) ملم تێپەڕناكات.

ى- هەرێمى ئاوو هەوا وشك ‌و نیمچە وشك:
    ئاوو هەواى وشك (بیابان) بەشى باكوورى ڕۆژئاواى مەكسیك ‌و باكوورى بانى مەكسیك و باكوورى شیلى و باشوورى وڵاتى پیرۆ (بیابانى پیرۆ و بیابانى ئەتاگاما) لە شیلى دەگرێتەوە، ناوەندى باران بارینى ساڵانەى لە (425) ملم كەمترە، پلەى گەرمى لە نێوان 15 – 521 پلەى سەدییە.
هەرێمى ئاووهەواى نیمچە وشك ( سهوب) بە شێوەیەكى شریتى تەسك كەنارەكانى فەنزویلا و، شانى بەرازیل، و بانى بەتەگۆنیا دەگرێتەوە. وبڕى باران بارین لە هەرێمەكەدا ساڵانە لە نێوان (250– 650) ملم. 
4- ڕوبارو دەریاچەكان:

یەكەم/ ڕووبارەكان:
    مەزنترین هێڵى دابەشبوونى ئاو لە كیشوەرەكە بە لوتكەكانى زنجیرە شاخەكانى ئەندیز و چیا باس ‌و سیرامادراى ڕۆژئاوا تێپەڕ دەبێت. دەتوانین ڕووبارەكانى كیشوەرەكە بكەین بە سێ بەشەوە.
1-	ئەو ڕووبارانەى بەرەو ڕۆژهەڵات دەڕۆن ‌و دەڕژێنە زەریاى ئەتڵەسى:- 
 ئەمانە كۆمەڵە ڕووبارى گەورەو بە ئاون بەناوبانگترینیان ئەمانەن:
أ- ڕووبارى ئەمازۆن:
دووەم ڕوبارى جیهانە لە درێژى، درێژیەكەى (6520)كم.
ب- ڕووبارى پارانا – پاراگواى:
ج- ڕووبارى ئۆرنیكۆ 

2- ئەو ڕووبارانەى دەڕژێنە زەریاى هێمن:
    ئەم كۆمەڵە ڕووبارە دەكەونە بەشى ڕۆژئاواى كیشوەرەكە، كە دەشتە كەناریەكانى ڕۆژئاوا دەبڕن و دەڕژێنە زەریاى هێمن، ئەم كۆمەڵە ڕووبارە كورت ‌و خێران ‌و هەندێكیان وەرزییە، گرنگترینیان، ڕووبارى گرانددى سانتیاگۆ، و ڕووبارى بالساس لە مەكسیك.
3	- ئەو ڕووبارانەى دەڕژێنە دەریایى كاریبى: 
    ئەو ڕووبارانە دەگرێتەوەكە دەڕژێنە دەریاى كاریبی، ڕووبارەكان كورتن و دریژییان لە نێوان (150 - 1500) كم، گرنگترینیان ڕووبارى ( ساند جوان – ئوتراتۆ – ماگدالینا ) یە.ڕووبارەكان لە زنجیرە چیاكانى ئەندێز وە هەڵدەقوڵێن.
دووەم/ دەریاچەكان:
    لەسەر ڕوى كیشوەرەكە چەندین دەریاچە دەبینرێن كە گرنگترینیان ئەمانەن: 
1- دەریاچەى ماراكیبۆ
2- دەریاچەى تیتى كاكا
3- دەریاچەى دى پوپو

5- ڕووەكى سروشتى:
     ڕووەكى سروشتى لە كیشوەرەكە دابەش دەكرێت بۆ ئەم هەرێمانەى خوارەوە.
1- هەرێمى دارستانى خولگەیی باراناوى (دارستانى سلڤا:
    دارستانەكانى ئەم هەرێمە ڕووبەرێكى فراوان لە كیشوەرەكە دادەپۆشن دارەكانى بە درێژایی ساڵ سەوزن ‌و چڕییان زۆرە، گەڵایان پانن ‌و جۆراو جۆرن ‌و بەرزن، ئەمەش بۆ بەرزى پلەى گەرما و بارانى زۆر دەگەڕێتەوە (ئاوو هەواى یەكسانى)، ئەم دارستانە ئاوزێڵى ئەمازۆن ‌و كەنارەكانى ڕۆژهەڵاتى كیشوەرەكە لە نێوان بازنەى پانى (520) ى باكوور تا (530) ى باشوور و كەنارەكانى ڕۆژئاواى كیشوەرەكەى داپۆشیوە، دارى (لاستیك، كاكاو، عاج، مۆز، دار خورما) گرنگترین دارى ئەم هەرێمەن.
2- هەرێمى دارستانى وەرزى:
    ئەم دارستانە زۆربەى دورگەكانى هیندى ڕۆژئاواو كەنارى پاسفیكى لە ئەمەریكاى ناوەڕاست، ‌و باشوورى ڕۆژهەڵاتى بەڕازیل و ڕۆژهەڵاتى پاراگواى دادەپۆشێت، بەڵام دارەكانى ئەم هەرێمە كورتن ‌و جۆراوجۆریشیان كەمترە بە بەراورد كردن لەگەڵ دارەكانى هەرێمى یەكەم.
3- هەرێمى دارستانى دڕكاوى:
    دارستانەكانى ئەم هەرێمە ناوچە خولگەییەكانى كیشوەرەكە دەگرێتەوە، كە هاوینیان وشك ‌و درێژە دارستانەكان لەم شوێنەدا بڵاون (باكوورى ڕۆژهەڵاتى بەڕازیل و دەشتى جاكۆو باشوورى ڕۆژئاواى مەكسیك ‌و هەندێ ناوچەى تر لە ئەمەریكاى ناوەڕاست ( كوباو جامایكا) دەگرێتەوە، دارەكانى ئەم هەرێمە بریتیە لە دارو درەختى دڕكاوى كورت، كە بەرهەڵستى وشكى دەكەن، لە هەندێ شوێن لەگەڵ ڕووەكى گژوگیاى بەرز تێكەڵ دەبن.

4- هەرێمى دارستانى تێكەڵ:
    دارستانى ئەم هەرێمە تێكەڵە لە دارى هەمیشە سەوز و گەڵاى پان، لەگەڵ دارى گەڵا هەڵوەریوەكان لە لایەك ‌و دارى سنەوبەر لە لایەكى تر، ئەم جۆرە دارستانەش لە بەشى باشوورى بانى بەڕازیل تا وڵاتى ئۆرۆگواى درێژ دەبنەوە.

5- هەرێمى دارستانى مام ناوەندى باراناوى:
    ئەم دارستانە لە وڵاتى شیلییەوە لەگەڵ كەنارەكانى ڕۆژئاوا درێژ دەبێتەوە لە نێوان بازنەى پانى (540 - 554)ى باشوور، دارەكانى ئەم هەرێمە بە درێژایی ساڵ هەمیشە سەوزن.

6- هەرێمى دارستانى دەریاى ناوەڕاست:
    دارەكانى ئەم هەرێمە بە درێژایی ساڵ سەوزن ‌و گەڵاكانیان پانە، لە ناوەڕأستى وڵاتى شیلى دەبینرێن.
7- هەرێمى گژوگیاى خولگەیی:
    بە هەرێمى (ساڤانا) دەناسرێت، و دوو جۆرى هەیە ساڤاناى وشك ‌و ساڤاناى شێدار، جۆرى یەكەم بەشى زۆربەى ڕووى بانى بەڕازیلى داپۆشیوە، بەڵام جۆرى دووەم ئاوزێڵى ڕووبارى ئۆرینكۆ، و بەشى باشوورى ڕۆژئاواى بەڕازیل، بەشێك لە پاراگواى داپۆشیوە، ئەم هەرێمە لە بەڕازیل بە (كامبوس) دەناسرێت، و لە ئاوزێڵى ئۆرینكۆ بە (لانۆس) دەناسرێت.
8- هەرێمى گژوگیاى مام ناوەندى:
     گژوگیاى ئەم هەرێمە نەرمن، لەو شوێنانەدا دەڕوێن كە هاوینى گەرمەو زستانى (مامناوەندى)، بە هەرێمە (پەمپاس) دەناسرێت، لە دەوروبەرى پایتەختى ئەرجەنتین (بۆینس ئایرس) دادەپۆشێت، ڕووبەرەكەى نزیكەى نیو ملیۆن كیلۆمەتر چوارگۆشە دەخەملێنرێت.
9- هەرێمى گژوگیاى ئەستەبس و ڕووەكى بیابان:
    گژوگیاى ئەستێپس لە بانى بەتەگونیاو باكوورى ڕۆژئاواى ئەرجەنتین و كەنارەكانى فەنزویلاو هەندێ ناوچەى ترى جیا جیا دەڕٍوێت، گژوگیاى ئەستێپس كورتن، بەڵام ڕووكى بیابان لە باكوورى ڕۆژئاواى مەكسیك ‌و باكوورى بانى مەكسیك و كەنارى زەریاى هێمن لە كەنارەكانى پیرۆو باكوورى شیلى دەڕوێن، لە نێوان بازنەى پانى (56 - 530)ى باشوور.
دووەم/ دانیشتوانى كیشوەرى ئەمەریكاى لاتینى:  
     دانیشتوانى بنەڕەتى كیشوەرەكە هیندە سوورەكانن، كە لە ناوەڕاستى ئاسیاوە هاتوون بۆ كیشوەرەكە، لە پاشان ڕەگەزەكانى تر ڕوویان تێ كردووە، دانیشتوانەكەى لە وڵاتى بەڕازیل دادەنیشن كە (172) ملیۆن كەسە، لە پاشان وڵاتى مەكسیك دێت، كە ژمارەى دانیشتوانى نزیكەى (100) ملیۆن كەسە، لە ساڵى 2001. تێكڕاى گەشەكردنى ساڵانەى دانیشتوانى كیشوەرەكە بەرزە دەگاتە نزیكەى (7,1%). 
     لەڕووى دابەشبوونى دانیشتوانەوە ناڕێكیەكى بەرچاو هەیە لە كیشوەرەكە، ولەڕووى چڕى دانیشتوانەوە، چڕى دانیشتوانى لە كیشوەرەكە دەگاتە نزیكەى (41 كەس / كم2 ). زۆربەى دانیشتوانى كیشوەرەكە لە شارەكان دەژین، و ڕێژەى شارنشین لە كیشوەرەكە(74%)یە لە ساڵى 2001.	
سێیەم/ چالاكى ئابوورى: 
    كیشوەرى ئەمەریكاى لاتینى دەوڵەمەندە بە دەرامەتى سروشتى ‌و ئابوورى، وەك بوونى بڕێكى زۆر لە سەرچاوەكانى وزە (نەوت، گازى سروشتى، وزەى كارەباو..... هتد). 
چالاكییە ئابووریەكانیش ئەمانەن:-
أ ـ كشتوكالأ:
    لە ڕووى كشتوكاڵەوە وڵاتانى كیشوەرەبە گشتى دواكەوتوون، سەرەڕاى بوونى چەند هەرێمى پێشكەوتوو وەك هەرێمى پەمپاس لە ئەرجەنتین، لەگەڵ ئەوەش ڕێژەیەكى زۆر لە دانیشتوانى وڵاتانى ئەم كیشوەرە خەریكى كشتوكاڵن (پاراگواى، پۆلیڤیا، هایتى، گوانیمالا...... هتد)، وە تا ڕادەیەكى زۆر ئابوورى ئەم وڵاتانە پشت بە داهاتى كشتوكاڵى دەبەستن، بە هەردوو لایەنیەوە (ڕووەكى - ئاژەڵى)، بەم شێوەیە بەروبوومە كشتوكاڵیەكان ڕێژەیەكى زۆر پێك دەهێنن لە داهاتى ناردنە دەرەوەى بەروبووم و كەلوپەل بۆ دەرەوەى وڵاتەكانیان، گرنگترین ئەم بەروبوومانەى كە دەنێردرێنە دەرەوە ئەمانەن (گەنم، دەرە (گەنمە شامى)، مۆز، قامیشى شەكر، لۆكە و قاوە ...... هتد). 

ب - پیشەسازى:
    لە ڕووى پیشەسازییەوە وڵاتانى كیشوەرەكە لە وڵاتانى گەشەكردوو دەژمێردرێن، لەگەڵ ئەوەش جیاوازیەكى بەرچاو هەیە لە ژمارەو جۆرى پیشەسازیەكان لە نێوان وڵاتانى كیشوەرەكە، زۆربەى ئەم پیشەسازیانە هەن پیشەسازى دەرهێنانن (استخراجی)، پیشەسازى سوكن ‌و پیشەسازى گۆڕینە، كە تا ڕادەیەك پێداویستى ژیانى ڕۆژانە دابین دەكەن بۆ ئەو بازاڕە گەورانەى هەن، لە ئەنجامى زۆرى ژمارەى دانیشتوانى شارەكان، بوونى ئەو پیشەسازییانە تا ڕادەیەكى زۆر بە بوونى كەرەستەى خاو گرێدراوە، چونكە كیشوەرەكە دەوڵەمەندە بە جۆراوجۆرى كەرەسەى خاوى كانزایى و ڕووەكى و ئاژەڵ، سەربارى فراوان بوونى بازاڕەكان ‌و بوونى سەرچاوەى وزەى جۆراو جۆر، وە گرنگترین كەرەستە خاوەكان (نەوت،، گازى سروشتى، ئاسن، قامیشى شەكر و لۆكە و بەرووبوومى ئاژەلى.....هتد).

