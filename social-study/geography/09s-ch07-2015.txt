
بەندى حەوتەم
دانیشتوان
    ژمارەى دانیشتوان لە عێراق بەردەوام لە زیادبووندایە لە ساڵانى دواى 1927ز تاكو ئێستا، لە سەر ژمێرى 1957ز ژمارەى دانیشتوانى عێراق گەیشتە (6495000) كەس، بەڵام لە ساڵى 1977ز گەیشتە (12171000) كەس، لە ساڵى 1987ز چڕى دانیشتوانى عێراق گەیشتە(28كەس/ كم2)، بەڵام ئەم چڕییە لە هەموو ناوچەیەك وەك یەك نییە، لە ناوچەى بیابان كەمترینەو لە چیا بەرزەكان دانیشتوان كەم بەڵام دانیشتوانى دەشتەكان زۆر زیاترە.
بەرزترین چڕى دانیشتوان بەگوێرەى ئەم خاڵانەى خوارەوە دەردەكەوێت:

چڕى دانیشتوان بە گوێرەى ناوچە جیاوازەكانى عێراق:
1ـ ناوچەى چڕى زۆر بەرز: پارێزگاى بەغدا دەگرێتەوە كە چڕى 108كەس / كم2.
2ـ ناوچەى چڕى زۆر: لە پارێزگاى بابل بە چڕى 63كەس / كم2.
3ـ ناوچەى چڕى ناوەند: پارێزگاى كەركوك و بەسرە و قادسیە و زیقار و سلێمانى و هەولێر و دهۆك و نەینەوا كە چڕى دانیشتوانیان لە نێوان           (31 – 53) كەس /كم2.
4ـ ناوچەى چڕى كەم: چڕیان لە نێوان (15 - 23)كەس /كم2، پارێزگاى واسیت و میسان و سەلاحەدین و نەجەف.
5ـ ناوچەى چڕى زۆر كەم: چڕى دانیشتوان لە نێوان (4 - 5)كەس /كم2 لە پارێزگاى ئەنبار و كەربەلا و موسەننا كە دەكەونە بانى ڕۆژئاواى عێراق.

    هۆى بەرزى چڕى دانیشتوان دەگەڕێتەوە بۆ بوونى سەرمایەى زۆرو (بوونى پیشەسازى و بازرگانى و دامەزراندنى كۆمپانیا بۆ بازرگانى گشتى هەروەها بوونى چەندەها دامودەزگای میرى و... هتد. كە دەبێتە هۆى كۆبوونەوەى دانیشتوان لەم شارانە). بە پێچەوانەى ئەو ناوچانە كە دانیشتوانیان كەمە.

پێكهاتەى تەمەنى و رەگەزى دانیشتوانى عێراق 
گرنگى ناسینى پێكهاتەى تەمەنى گرنگە بۆ زانینى:
1- تەمەنى بچوك (منداڵ) (1 ـ 14) ساڵ:
    تەمەنى بەخێوكردنن، رێژەیان لە عێراق 45% كۆى دانیشتوانى عێراق پێك دەهێنێت، ئەم تەمەنە پێویستیان بەچاودێریكردنى خوێندن و تەندروستى لەلایەن دامودەزگا میریەكانەوە هەیە.
2- تەمەنى ناوەند (15 ـ 64) سالأ:
    ئەم تەمەنە تەمەنى كاركردن و گەشەكردنى دانیشتوان، هۆى زیادبوونى دانیشتوانە لە هەر وڵاتێك، رێژەى لە كۆمەڵگا دەگاتە 42%ى دانیشتوان، بەڵام ئەم تەمەنە گرفتى كۆچ كردنى بەرەو دەرەوەى وڵات هەیە، كە لەدواى ساڵانى 1980ز پەیدابوو لەماوەى جەنگى عێراق و ئێران و جەنگى كوێت ساڵى 1990 و ئابلۆقەى عێراقى ئابوورى زیاتر بوو، بووە هۆى كەمبوونەوەى هێزى كار و تەمەنى گەشەكردنى دانیشتوانى عێراق.



3- تەمەنى گەورە (65سالأ و سەرووتر):
    رێژەیان لە نێوان (4 ـ 7%) دانیشتوانى عێراقە، پێویستیان بە چاودێرى و بەخێوكردن هەیە چونكە بارى تەندروستیان لە دابەزین دایە. بەڵام ئەم ژمارانە تا ڕادەیەك تەواو نییە بەتایبەتى خەڵكانى تەمەنى كاركردن (15-64) سالأ. بەهۆى ئەوەى كە ژنان بەزۆرى لەماڵەوە دانیشتوون و بێ كارن و بارى بەخێوكردنیان دەكەوێتە سەر دەوروبەریان.
پێكهاتەى ڕەگەزى دانیشتوانى عێراق:
    مەبەست لەم پێكهاتە ناسینى ژمارەى نێر و مێی دانیشتوانى عێراقە. بەشێوەیەكى گشتى ژمارەى كچ لە ژمارەى كوڕ زیاترە لەبەر ئەم هۆیانە:
1- هەڵگیرسانى شەڕى عێراق و ئێران، لە دواییدا شەڕى كوێت، بوونە هۆى لەناوچوونى رێژەیەكى زۆر لە رەگەزى نێرینە لە عێراق.
2- كۆچكردنى زۆربەى نێرینە لە عێراق، لەبەر مەترسى شەڕ یان بەهۆى گەڕان بەدواى ژیانێكى خۆشتر و ئارامتر لە دەرەوەى عێراق.
3- هۆكارى بایۆڵۆجى كاردەكاتە سەر منداڵى تازە لە دایكبووى نێر، كە كەمتر بەرگەى نەخۆشى دەگرن، بەڵام مێیەكان لەشیان بەهێزترە لە منداڵى نێر بە تایبەتى لە تەمەنى كەمتر لە سالێك. 
4- زۆربەى ئامارەكان ژمارەى تەواویان تێدا نییە، بەهۆى پێنەدانى زانیارى دروست لەلایەنى خێزانەكان لەبەر مەترسى بە سەربازگیرى كوڕەكانیان.


  چالاكى: گروپێك لە قوتابیان بڵاوكراوەێیكى سەر دیوار ئامادە دەكەن لە بارەى (دانیشتوان) و كێشەكانى لە عێراقدا.  

























گەشەكردنى دانیشتوانى شارەكان
فراوانبوونى شارەكانى عێراق بەگشتى لە ئەنجامى ئەمانەیە:
1- كۆچكردنى دانیشتوانى گوند بۆ شارەكان بەتایبەتى لە شارى هەولێرو دهۆك و سلێمانى، لەبەر ئەم هۆكارانە:
أـ تێكدانى گوندەكان لەلایەن حكومەتى ئەو سەردەمە بە بیانووى یارمەتیدانی هێزى پێشمەرگە.
ب ـ جیاوازى نێوان شارو گوند، لەبەر هەبوونى جۆرەها كار لەشار، كە لە گوند نییە.
جـ ـ بوونى جۆرەها خزمەتگوزاری وەك: (ئاوى پاك و بنكەى تەندروستى و قوتابخانە و هتد).
   لێرە پێویستە ئەم فراوانبوونەى  شارەكان رابگیرێت بەشێوەیەك كە شار شێوەى شارستانیەتیەكەى بمێنێتەوە، بەم خاڵانەى خوارەوە:
1- راگرتنى فراوانبوونى شارەكان بەدامەزراندنى پشتێنەیەكى سەوز لە دەوروبەرى شارەكان بەمەبەستى ڕاگرتنى فراوانبوونى ئاسۆیى، چونكە ئەگەر رێگەیی لێنەگیرێت دەبێتە هۆی زیادبوونی خانوبەرە لەسەر حیسابی زەوی كشتوكاڵی. 
2- دامەزراندنى شارى نوێ بەپێى پێویست بەتایبەتى شارى پیشەسازى، و هۆیەكانى دامەزراندنى پیشەسازی نزیك بێت لە بازار یان كەرەستەى خاو یان هەر هۆكارێكى تر.
3- فراوانكردنى شارەكان، بەڵام بەشێوەیەكى ستوونى بەدامەزراندنى (باڵەخانەى دانیشتوان).
4- دامەزراندنى ناوچەى نیشتەجێبوون لە دەوروپشتى شارەكان ، بەڵام بە شێوەیەكى نەخشە بۆ دارێژراو.

پرسیار: فراوانبوونى رووبەرى شار بەشێوەی ئاسۆیى بۆ ئەم سەردەمە زۆر         لەبار نییە، بۆچى؟
جوگرافیاى هەرێمى كوردستان ـ عێراق













نەخشەى هەرێمى كوردستانى عێراق

جوگرافیای سروشتی هەرێمى كوردستان ـ عێراق

چەمكی كوردستان:
    دواى دروستبوونى دەوڵەتى عێراق لە دوایی شەڕى یەكەمى جیهانى, زاراوەى عێراق لە ڕووى كارگێڕى و سیاسییەوە هەموو ئەو خاكەى دەگرتەوە كە كەوتە ژێر دەسەڵاتى دەوڵەتى عێراق لە نێویشیدا بەشى باشوورى كوردستان كە ناودەبرێت بە هەرێمى كوردستانى عێراق, ئەوەى پەیوەندى بە زاراوەى (هەرێم)یشەوە هەیە لە ڕووى جوگرافییەوە: ئەو پارچە خاكەیە كە دیاردەیەك یان چەند دیاردەیەكى جوگرافیان پێك دەچێت تا ئەو ڕادەیەى وا لەو پارچە خاكە دەكات تایبەتمەندییەكى واى هەبێ لە پارچەكانى دەوروبەرى جوداى بكاتەوە, سەبارەت بە هەرێمى كوردستانى عێراق دەبینین ژمارەیەك تایبەتمەندى جوگرافى هەن وادەكەن كە كوردستانى عێراق هەرێمێكى جوگرافى جیاواز بێت, لەوانە بە پلەى یەكەم هەرێمێكى مرۆییە نیشتمان و خاكى كوردانەو زۆربەى زۆرى دانیشتوانەكەى كوردن, لە ڕووى بەرز و نزمى خاكەوە لە هەرێمەكانى دیكە جیاوازە, بەوەى لەپاڵ دۆڵى قوڵ و گرد و دەشتى فراواندا زنجیرە چیاى بڵندیش هەیە, هەروەها تاكە هەرێمى عێراقە كە ئاوو هەوایەكى شێدار و نیمچە وشكى هەیە, لە ڕووى گیاو ڕووەكى سروشتى, باڵندە, گیاندارى كێوى, ئاوى ژێر زەمین و سەر زەمینیشەوە دەوڵەمەندترین هەرێمى عێراقە, كەواتە هەرێمى كوردستانى عێراق بەهۆى تایبەتمەندیە مرۆیى و سروشتییەكانیەوە هەرێمێكى جوگرافى جیاوازە لە هەرێمەكانى دیكەى عێراق.


سنوورى جوگرافى هەرێمى كوردستانى عێراق:
     سنوورى ڕۆژهەڵات و باكوور و باكوورى ڕۆژئاواى هەرێمى كوردستانى عێراق سنوورى نێودەوڵەتیە لەگەڵ هەریەك لە دەوڵەتانى ئێران و توركیا و سوریا, لەناوقەدى عێراقەوە لە باشوورى ڕۆژهەڵاتى شارۆچكەى بەدرە لە پارێزگاى واست دەست پێدەكات, بەرەو باكوور تا پردى نەوت لە ڕۆژئاواى شارۆچكەى مەندەلى هەڵدەكشێت, بەتەنیشت بەرزاییەكانى حەمرینەوە تا فەتحە دەڕواو شان بەشانى ڕووبارى دیجلە سەردەكەوێ و لە باكوورى شارى موسڵ بەرەو باشوورى ڕۆژئاوا دەچێت بە ئاراستەى شارۆچكەى حەزەر, پاشان بەرەو ڕۆژئاوا تا دەگاتە سنوورى عێراق – سوریا لە باكوورى شارۆچكەى بەعاج.
    ڕووبەرى هەرێم نزیكەى 90.000 كیلۆمەترى دووجاى دەبێ كە دەكاتە زیاتر لە 20% ى سەرجەمى ڕووبەرى عێراق, بەم شێوەیە هەرێم لە نێوان دوو بازنەى پانى (533 -  537) باكوورى هێڵى یەكسان دایە, و لە نێوان هەردوو هێڵى درێژى (541 - 546) ڕۆژهەڵاتى هێڵى گرینج دایە. 

