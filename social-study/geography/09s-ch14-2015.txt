
بەندى حەوتەم
پیشەسازى لە هەرێمى كوردستاندا
    پیشەسازى لە هەرێمى كوردستان لە ڕابردوودا پێكدەهات لە دروست كردنى پێڵاو جل ‌و بەرگ ‌و مافورو ئەو ئامرازانەى كە لە كشتوكاڵیدا بەكار دەهاتن و لە كەڵ و پەلى ناو ماڵ ‌و شتى تر, تا ئەمڕۆش ئەو پیشەسازیانە بە شێوەیەكى كەم بەردەوامن, هەندێكیان وەك جل و بەرگ ‌و پێڵاو مافورو هەندێ شتى تر لە بۆنە كوردیەكان بەكار دێن ‌و هەندێكى تریان بوونەتە ئەنتیكەى ناو ماڵ.
    لە سەردەمێكى دواتر دا لە ساڵانى پەنجاكانى سەدەى بیستەم ئەو پیشەسازیانەى پێشوو گۆڕانێكى كەمیان بەسەر دەهات, گرنگترین گۆڕانكاریەكان ئەوە بوون كە لە پیشەسازى لەناو ماڵ بەرهەم هێنراو بوون بە پیشەسازى كە لە دوكان بەرهەم بهێندرێت لە بازاڕە جیاجیاكانى شارەكانى كوردستان, لەو سەردەمەدا تەنها یەك دامەزراوى گەورەى پیشەسازى لە كوردستاندا دامەزرابوو ئەویش پاڵاوگەى نەوتى (ئەلوەند) بوو كە لە نزیك شارى خانەقین لە ساڵى (1927) دا دامەزرا.
    بەڵام لە دواى ساڵى (1950) گۆڕانێكى بنەڕەتى بەسەر پیشەسازى داهات بەهۆى دامەزراندنى (ئەنجومەنى ئاوەدان كردنەوە) لەم ساڵەدا كە هەڵسا بە داڕشتنى بەرنامەى پێویست ‌و دروست بە مەبەستى پێشخستنى كەرتى پیشەسازى لە عێراقدا, بەڵام دیسان بەشى كوردستان لە چالاكیەكانى ئەم ئەنجومەنە تەنها دامەزراندنى كارگەى چیمەنتۆى سلێمانى ‌و وێستگەى بەرهەم هێنانى كارەباى دووبز بوو.
    لە ساڵانى حەفتاكان ‌و هەشتاكاندا ژمارەى كارگەو دامەزراوە پیشەسازیەكان زۆر زیادى كرد كە لە هەرێمى كوردستاندا, لە ئامارى ساڵى (1970) دا ژمارەى دامەزراوەكان گەیشتە (3962) دامەزراو لە ساڵى (1988) دا ژمارەیان گەیشتە (8166) دامەزراوە.
بنەماكانی پێشكەوتنى پیشەسازى:   
    بێ گومان پیشەسازى بۆ ئەوەى پێشبكەوێت و جێگیر بێت و سوودى بۆ ئابوورى وڵات هەبێت پێویستى بە هەندێ بنەماو پێداویستى هەیە لەوانە كەرەستەى خاو, هەرێمى كوردستان دەوڵەمەندە بە هەندێ لەو كەرەستە خاوانەى كە پێویستن لە پیشەسازیدا وەك نەوت, كێڵگە نەوتیەكانى كوردستان نزیكەى ڕێژەى 50% نەوتى عێراق بەرهەم دێنن, نەوت لە ناوچەكانى خانەقین ‌و حەمرین ‌و كەركوك كۆیە و ناحیەى سەلاحەدین و بەتمەو عین زاڵەدا هەیە, ئەگەرچى نەوت سەرچاوەیەكى ووزەیە, لە هەمان كاتدا كەرستەیەكى خاوى زۆر گرنگە بۆ زۆر جۆر لە پیشەسازیەكانى ناسراوە بە پیشەسازى پترۆكیمیاویەكان, هەروەها ئاسن یەكێكە لە كەرستە خاوەكانى هەرێمى كوردستان كە لە ناحیەى ئاسناوەو ڕانیەو ڕواندزو شێخاندا هەیە, هەروەها مس لە ناوچەى	چوارتا و پێنجوین ‌و قەڵادزێ هەیە, جگە لەوانە جیبسۆم ‌و بەردە كلس و گۆگرد و مەڕمەڕ و زێڕ و زیو و قوڕقوشم ‌و نیكل و ئەسبێستۆن هەروەها كەرستەى خاوى كشتوكاڵى كە بۆ پیشەسازى بەكاربێت هەیە لەم هەرێمەدا وەك لۆكەو توتن ‌و هەروەها ئاژەڵ كە بەرو بوومى بۆ پیشەسازى خۆراك بەكاردێت نزیكەى (2.5 ملیۆن) سەر ئاژەڵ هەیە لە هەرێمدا لە جۆرى مانگاو مەڕو بزن ‌و گامێش.
    لە بنەماكانى ترى پیشەسازى ووزەیە ئەویش لە كوردستاندا سەرچاوەكەى نەوتە بە شێوەیەكى سەرەكى لەگەڵ ئەو كارەبایەى لەبەر بەست و بەنداوەكانى دوكان دەربەندیخان بەرهەم دەهێنرێت. دەستی كار وەك یەكێك لە هۆكارەكانى ترى سەرخستنى پیشەسازى لە هەرێمدا ژمارەیەكى زۆر لە خەڵك كە دەكرێت سوودیان لێ وەرگیرێت بۆ كاركردن لە كارگەكان بە تایبەتى ئەگەر زانیمان كە ژمارەى دانیشتوانى هەرێم زیاترە لە (5) ملیۆن كەس, جێگاى داخە كە سوود لەو هۆكارە وەرنەگیراوە .
    بازاڕەكانى كوردستان بازاڕى گەورەو گرنگن ‌و لاى كەس شاراوە نییە چ جموجۆڵێكى كڕین ‌و فرۆشتن هەیە لەم بازاڕانە بە تایبەتى پاش زیادبوونى مووچەى فەرمانبەران ‌و كرێی كرێكاران لە دواى ساڵى (2003) دواى ڕوخانى ڕژێمى بەعس هەروەها ئەم بارە نوێیەش واى كردووە كە سەرچاوەى دارایی زیاتر دابین بكرێت بۆ خزمەتى پیشەسازى چونكە ئەویش یەكێكە لە هۆكارەكانى پێشكەوتنى پیشەسازى.
    لە پێناو پێشخستنى پیشەسازى ئەبێ تۆڕێكى باش ‌و چڕى ڕێگاوبان هەبێت بە مەبەستى ئاسانكردنى پەیوەندى نێوان شارو شارۆچكەكانى كوردستان لەگەڵ سەرچاوەى كەرستەخاوەكان ‌و لەگەڵ شوێنەكەى دامەزراوە پیشەسازییەكان, دیاریشە كە هەوڵێكى زۆر هەیە لە لایەن حكومەتى هەرێم بۆ ئەو مەبەستە.
    بۆیە ئەمڕۆ دەبیندرێت كە لە سەرانسەرى كوردستان بە تایبەتى لە ناوچە ئازادكراوەكان دواى راپەڕینى ساڵى 1991 دا كە بودجەیەكى زۆرى بۆ تەرخان كراوە بۆ دامەزراندنى پرۆژەى خزمەتگوزارى گەورە لە هەرێم., بەڵام دیارە پڕۆژە ئەنجام دراوەكان لەگەڵ ئاواتەكان ناگونجێن, چونكە بارى ڕێگاكان زۆر خراپە لە لایەكەوە لە ڕاستیدا زۆر لەم ڕێگایانە پەكیان كەوتووە لەبەر زۆرى ئەو كۆسپانەى تێیان كەوتووە ڕێگاكان لە هەرێمى كوردستان زیاتر لە جۆرى وشكانین, هێڵى ئاسنین و رێگاى رووبار نییە، تەنها لەم دواییانەدا رێگاى ئاسمانى كرایەوە. بۆ ئەوەى پیشەسازیەكى پێشكەوتوو دابمەزرێت دەبێت بایەخ بەم جۆرانە بدرێت, چونكە ڕێگاوبان ئەمڕۆ بە شادەمارى ئابوورى دادەنرێت لە جیهاندا, سەرمایەش هۆكارێكى ترە لە هۆكارەكانى دامەزراندنى پیشەسازى.
 سەرمایەش سەرچاوەكەى لەدوو لاوە بۆ دێت كە پێكدێن لە: 
1- ئەو گوژمەى كە حكومەت تەرخانى دەكات بۆ دامەزراندنى كارگەكان, ئەم پیشەسازییەى كە بە پارەى حكومەت دادەمەزرێت پێى دەگوترێت كەرتى پیشەسازى گشتى, شایانى باسە ئەم پارەیە كە بۆ هەرێمى كوردستان تەخانكرابوو لە سەردەمى بەعس كەمبوو بەڵام ئێستا پێشبینى دوا ڕۆژێكى گەشبین دەكرێت لەو بوارەدا.
2- خستنە گڕو وەبەرهێنانە تایبەتیەكان: واتە ئەو پارەیەى كە هاوڵانیان لە سامانى خۆیان لە دامەزراندنى پیشەسازى تەرخان دەكەن, ئەمەشیان زۆر كەم بەرچاو دەكەوێت هاوڵاتیان كەمتر ڕوو دەكەنە ئەم كەرتە ئابووریەو زیاتر ڕوو لە تەرخانكردنى پارەكەیان لە بوارى كشتوكاڵى و بازرگانى و ئاڵوگۆڕى دراو و خانوبەرە.







جۆرەكانى پیشەسازى لە هەرێمى كوردستاندا: 
چەند جۆرێك لە جۆرەكانى پیشەسازى هەن لە هەرێمى كوردستان, ئەم جۆرانەش پێكدێن لە:
1- پیشەسازیە خۆراكیەكان: ڕێژەى 39% ى پیشەسازى هەرێم پێكدەهێنن.
2- پیشەسازى چنین: ڕێژەى 16,5% ى پیشەسازى هەرێم پێكدەهێنێت.
3- پیشەسازى بەرهەمە كانزاكان: ڕێژەى 16,5% ى پێكدەهێنێت.
4- پیشەسازى كیمیاگەرى و پترو كیمیاویەكان: ڕێژەى 10,3% بەشدارى دەكات.
5- پیشەسازى كاغەز: ڕێژەى 5,1% بەشدارى دەكات.
6- پیشەسازى كەرستەى بیناسازى.
   
