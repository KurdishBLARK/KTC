بەندى دووەم
ئەورووپا


نەخشەى سروشتى ئەورووپا
جوگرافیاى سروشتى ئەورووپا
شوێنى جوگرافى و ڕووبەر:
 	كیشوەرى ئەورووپا دەكەوێتە نێوان بازنەى پانى 36-71 پلە باكوور و هێلى درێژى 10 پلە ڕۆژ ئاوا – 67 پلە ڕۆژهەڵات، ئەورووپا دواى كیشوەرى ئوستڕالیا دووەم بچووكترین كیشوەرى جیهانە و دەكەوێتە نیوە گۆى باكوورى زەوییەوە. ڕووبەرەكەى 10.3 ملیۆن كیلۆمەترى چوارگۆشەیە و لە 7% ى ڕووبەرى وشكایى گۆى زەوى پێكدێنێ.
  	لەسەر نەخشە ئەم كیشوەرە وەك نیمچە دوورگەیەكى گەورەیەو لە كیشوەرى ئاسیاوە درێژ بووتەوە بەرەو ڕۆژئاوا، كیشوەرى ئەورووپا لە باكوورەوە زەریاى بەستەڵەكى باكوور و لە ڕۆژئاواوە زەریاى ئەتڵەسى و لە باشوورەوە دەریاى ناوەڕاست و دەریاى ڕەش سنوورى ئاوى كیشوەرەكە پێكدێنن، لە ڕۆژهەڵات بە وشكانى بە كیشوەرى ئاسیاوە بەستراوەتەوە تەنها زنجیرە چیایەكى نزم كە بریتییە لە زنجیرە چیاى ئۆرال لە یەكیان دادەبڕێت.

پێكهاتەكانى سەر ڕووى زەوى (بەرزى و نزمى):
    ئەورووپا لە كۆمەڵە زنجیرە چیایەك و چەند دەشت و بانێك پێكدێت، دەكرێ بەم شێوەى خوارەوە رێزیان بكەین:
1- بەرزاییەكانى باكوورى ڕۆژئاوا: ئەمەش بەرزاییەكانى نیمچە دوورگەى سكاندناڤیا (سوید و نەرویج) و باكوورو ڕۆژئاواى بەریتانیا و باكوورى ڕۆژهەڵاتى ئێرلەندا و بەشى باكوورى ڕۆژئاواى فەرەنسا دەگرێتەوە. بەرزاییەكانى سكاندناڤیا لە ڕووى جیۆلۆجییەوە پێكهاتێكى كۆنى هەیە و دووچارى راماڵینێكى زۆرى سەهۆڵبەندەنەكان هاتووە، هەر بۆیەش ئەم ناوچەی دەریاچە و تەنگەبەرە ئاوییەكان (فیۆرد)ی  زۆرە كە ئەمانەش بەهۆى چاخە سەهۆڵبەندانەكانەوە دروست بوون. 
2- دەشتەكانى ناوەڕاست و كەنار دەریا: دەشتەكانى كەنار دەریا وەك پشتێنەیەك بە كەنار دەریاكان درێژ بۆتەوە كە ئەمەش كەنارەكانى زەریاى ئەتڵەسى و دەریاى باڵتیك دەگرێتەوە. هەرچى دەشتەكانى ناوەڕاستە كە دەشتێكى روو تەختە، گەورەترینیان ئەو دەشتەیە كە لە باشوورى فەرەنساوە دەستپێدەكات بەرەو باكوور و رۆژهەڵات بە ئەڵمانیاو پۆلەندە و ئۆكرانیا تێپەڕ دەبێت تا دەگات بە زنجیرە چیاكانى ئۆڕال لە ڕووسیا، ئەم دەشتە پانتاییەكى گەورە لە ئەورووپا دەگرێتەوە و بە دەشتە مەزنەكەى ئەورووپا ناسراوە.
3- بانەكان: زۆربەرى بانەكانى ئەورووپا دەكەونە باشوورى دەشتە مەزنەكەى ئەورووپا كە بەناوبانگترینیان بانى (مێزیتا)یە لە ناوەڕاستى ئیسپانیا و بانى فەرەنساىناوەڕاست لە فەرەنسا. 
4- بەرزاییەكانى ئەلپ: كە بریتین لەمانەى خوارەوە:
ئەمانەش چەند زنجیرە چیایەكى هاوتەریبى بەرزن، لوتكەى مون بلان بەرزترین لوتكەیە لە ئەورووپا كە بەرزییەكەى 4807 مەترە لە سەر ئاستى ڕووى دەریاوە.لە فەرەنساوە دەستپێدەكات بۆ باكوورى ئیتاڵیا و نەمسا، لە ڕووى جیۆلۆجییەوە پێكهاتەكەى نوێیە.






ئــاووهـەوا:
    ئاوو هەواى كیشوەرى ئەورووپا بە گشتى فێنك و باراناوییە، هەر چوار وەرزەكەى ساڵى بە روونى تیادا بەدەردەكەوێت، ئەمەش دەگەڕێتەوە بۆ هەڵكەوتنى شوێنى جوكرافى ئەورووپا و ئەو دەریا و زەریایانەى دەوریان داوە.
    ئەورووپا هەرێمى ئاووهەواى هەمەچەشنى هەیە، دەكرێ بەمجۆرەى خوارەو دابەشیان بكەین:
1- هەرێمى ئاووهەواى تەندرا (باكوورى ئەورووپا)
2- هەرێمى ئاووهەواى رۆژئاواى ئەورووپا
3- هەرێمى ئاووهەواى ناوەڕاستى ئەورووپا
4- هەرێمى ئاووهەواى رۆژهەڵاتى ئەورووپا
5- هەرێمى ئاووهەواى دەریاى ناوەڕاست

رووبارو دەریاچەكان:
    ئەورووپا كیشوەرێكى دەوڵەمەندە بە سامانى ئاو و خاوەنى تۆرێكى فراوانى ڕووبارە. ڕووبارەكانى ئەورووپا بە شێوەیەكى سەرەكى بەكاردەهێنرێن بۆ گواستنەوە و دروستكردنى وزەى كارەبا. گرنگترین ڕووبارەكانى ئەورووپا بریتین لە:
1-	ڕووبارى ڤۆلگا: درێژترین ڕووبارى كیشوەرى ئەورووپایە و دەڕژێتە دەریاى قەزوین.
2-	ڕووبارى دانوب: كە لە ڕۆژئاواوە بەرەو ڕۆژهەڵات دەڕوات و دەڕژێتە دەریاى ڕەش.
3-	ڕووبارى ڕاین: كە بەرەو باكوور دەڕوات و دەڕژێتە دەریاى باكوور، و بەشێوەیەكى فراوان بۆ گواستنەوە بەكاردێت.
4-	ڕووبارى دنێبەر: لە باكوورەوە بەرەو باشوور دەڕوات و دەڕژێتە دەریاى ڕەش.
جگە لە ڕووبارەكان، كیشوەرى ئەورووپا خاوەنى ژمارەیەكى زۆرە لە دەریاچە(البحیرات).ئەورووپا دەڕوانێتە سەر دەریاچەى قەزوین كە گەورەترین دەریاچەى سوورە لە جیهاندا و لەبەر گەورەیى بە دەریاى قەزوین ناودەبرێ. بەناوبانگترین دەریاچەكانى رووسیا ئەوروپى بە درێژایى 450 میل (770كم) بریتییە لە هەردوو دەریاچەى لادوژكۆ و ئونژكو كەدەكەونە باكوورى ڕۆژئاواى ڕووسیا و دەریاچەى جنیڤ لە سویسرا و بەلاتون لە هەنگاریا.  

ڕووەكى سروشتى:
دەكرێ رووەكە سروشتییە هەمەچەشنەكانى كیشوەرى ئەورووپا و جۆرەكانى و دابەشبونى جوگرافى لەمانەى خوارەوە كورت بكرێنەوە:
1- هەرێمى تەندرا: ئەم هەرێمە دەكەوێتە بەشى باكوور لە ئەورووپا، رووەكى ئەم هەرێمە بەهۆى درێژى وەرزى زستان و ساردى ناوچەكە، تەنها لە ناوەڕاستى وەرزى هاویندا گژوگیاى كورت و قەوزەى لێدەڕوێت.
2- هەرێمى دارستانە سنەوبەریەكان(تایگا): ئەم هەرێمە دەكەوێتە باشوورى هەرێمى ڕووەكى تەندراوە و بەدارو درەختى سنەوبەرى داپۆشراوە، باران بارینى لە هەرێمى تەندرا زیاترە، ئەم هەرێمە هەندێك ئاژەڵى كێوى وەك ورچ و گورگ و رێوى و مامزى لێدەژى.
3- هەرێمى دارستانە تێكەڵەكان: ئەم هەرێمە ناوچەیەكى بەرفراوان لە ئەورووپا دەگرێتەوە هەر لە دورگەكانى بەریتانیا لە رۆژئاواوە درێژ دەبێتەوە تا چیاكانى ئۆرال لە رۆژهەڵات، لە باكوورەوە لە باشوورى هەرێمى دارستانە سنۆبەریەكان دەستپێدەكات تا ناوەڕاستى ئەورووپا و باكوورى رۆژئاواى ئیسپانیا. لەم هەرێمە دارستانى سنەوبەرى كەم دەبێتەوە و درەختى گەڵا پان دەسپێدەكات. زۆربەرى درەختەكانى ئەم هەرێمە بەهۆى پیشەسازى و كانزا كردنەوە بڕاونەتەوە یان زەوییەكانى بۆ كشتوكالأ بەكارهاتووە.
4- هەرێمى ڕووەكەكانى دەریاى ناوەڕاست: ئەم هەرێمە رووەكییە لەو وڵاتانەدا هەیە كە دەڕواننە سەر دەریاى ناوەڕاست، رووەكى ئەم هەرێمە بەهۆى ئاووهەواى دەریاى ناوەڕاست كە بارانى كەم و پلەى گەرمى بەرزە، ئەو درەختانەی بڵاوە كە بەرگەى وشكى و گەرماى هاوین دەگرن وەك درەختى زەیتون و تەپەدۆر و گوێز. ئەم هەرێمەش وەك هەرێمى پێشوو بەهۆى زۆرى پیشەسازى و كشتوكاڵكردن و بڕینەوەى درەخت، بەشێكى زۆرى رووەكە سروشتیەكانى لەناوچوون.
5- هەرێمى گژوگیا (ستێپس): ئەم هەرێمە لە باشوورى پشتێنەى دارستانى روسیاوە دەستپێدەكات تا حەوزى خوارەوەى رووبارى دانوب. ئەم هەرێمە بەگژوگیاى كورت داپۆشراوە و پێیدەگوترێت ستێپس.





جوگرافیاى مرۆیى ئەورووپا
دانیشتوانى ئەورووپا لە ساڵى 2004 دا لە دەوروبەرى 735 ملیۆن كەس بوو. بەم پێیە چڕى دانیشتوانەكەى دەگاتە نزیكەى (71) كەس لە كیلۆمەترى چوارگۆشەدا.












نەژادە سەرەكییەكانى ئەورووپا:
  كیشوەرى ئەورووپا دانیشتوانەكەى بۆ چەندین نەژادى سەرەكى دابەش دەبن، بەڵام بە گشتى تێكڕاى كیشوەرەكە سەر بە نەژادى قەوقازین.
نەژادەكانى ئەورووپا بە چەندین جۆرى جیاواز دابەشكراون، بەڵام گرنگترینیان ئەمانەى خوارەوەن:
1- نەژادى (نۆردیك): ئەم نەژادە دانیشتوانى باكوور و باكوورى رۆژئاواى كیشوەرەكە دەگرێتەوە. قژ زەرد و چاوشینن، باڵایان بەرز و كەللە سەریان درێژە.
2- نەژادى ئاڵپى: ئەم نەژادە دانیشتوانى ناوچەى ئاڵپ و بەشێك لە ناوەڕاست و رۆژهەلاتى ئەورووپا دەگرێتەوە. قژیان رەشى مەیلەو قاوەییە، باڵایان كورتە و كەللە سەریان پانە.
3- نەژادى دەریاى ناوەڕاست: ئەم نەژادە دانیشتوانى ئەو وڵاتانە دەگرێتەوە كە دەڕواننە سەر دەریاى ناوەڕاست.

گەشەسەندنى دانیشتوان لە ئەورووپا:
  تێكراى ڕێژەى گەشەسەندنى دانیشتوان لەم كیشوەرە بەردەوام لە كەم بوونەوەیە بە تایبەتى لە دواى نیوەى دووەمى سەدەى بیستەم دەستیپێكرد، ئەمە لە كاتێك لەم كیشوەرە بە تایبەتى لە بەشى رۆژئاواى پێشكەوتنى گەورە هاتۆتە دى لە بوارى تەندروستى و باشبوونى گوزەرانى خەڵك و درێژ بوونەوەى تەمەن و نزم بوونەوەى تێكراى نەمردنى منداڵى ساوا،.....هتد.








هۆكارەكانى كەمى گەشەى دانیشتوان لە ئەورووپا:
1- لە ئەورووپا لە دواى ساڵەكانى 1960 بەكارهێنانى رێگاكانى رێكخستنى مندالأ بوون بە شێوەیەكى فراوان پەرەى سەند، ئەمەش لە پێناو دروستكردن و رێكخستنى خێزان بوو بە منداڵى كەم.
2- ئافرەتان لە كۆمەڵگەكانى ئەورووپا بە ژمارەى زۆر كەوتنە كاركردن لە دەرەوەى ماڵ و بەمەش دوور كەوتنەوە لە ناومالأ و بەخێوكردنى منداڵ یان ژیان بەسەر بردن بەبێ منداڵ و دروست نەكردنى خێزان.
3- لە زۆربەى وڵاتانى قەوارەى خێزان زیاتر بەرەو بچووك بوونەوە دەچێت، بارودۆخى ژیان و گوزەران لەم وڵاتانە وا پێویست دەكات كە خێزان بچووك بێت.












جوگرافیاى ئابوورى ئەورووپا
   كیشوەرى ئەورووپا چالاكى ئابورى جۆراوجۆرى هەیە، لێرەدا بە كورتى باس لە هەندێك چالاكى ئابوورى دەكەین:


چالاكى كشتوكاڵ:
    كشتوكاڵكردن یەكێكە لە چالاكیە ئابورییەكانى ئەورووپا، كیشوەرى ئەورووپا لە ڕووى ئاووهەواوە بە تایبەتى گەرما و باران بارینەوە بە گشتى بە كیشوەرێكى گونجاو دادەنرێت بۆ كشتوكال، بێجگە لە هەندێك شوێنى كیشوەرەكە نەبێت كە ئاووهەواكەى زۆر ساردە، وەك ناوچەكانى نزیك جەمسەرى باكوور یان ئەو ناوچانەى شاخاوى سەختن.
 زۆربەى زەوییەكانى كیشوەرى ئەورووپا بارانیان بەپێى پێویست لێدەبارێ بۆ كشتوكاڵ، هەرچى ناوچەكانى دەریاى ناوەڕاستە ئەویش وەك پێویست بارانى هەیە و لەو شوێنانەش كە بارانى كەمە سیستەمى ئاودێرى بەكاردەهێنرێت.
    ئەورووپا هەمیشە بەوە ناسراوە كە لە ڕووى سیستەمى بەرهەمهێنانى كشتوكاڵیەوە هەمەچەشن بووە، تەكنیكى كشتوكاڵكردن لەم كیشوەرە بەردەوام لە گۆڕاندا بووە. گرنگترین بەرهەمە كشتوكاڵیەكانى ئەم كیشوەرە بریتییە لە: دانەوێڵە (گەنم، جۆ، گەنمەشامى)، پەتاتە، میوەهات(سێو، ترێ، پرتەقالأ)، زەیتون، ئەمە جگە لە بەخێوكردنى ئاژەلأ. 




چالاكى پیشەسازى و كانزاكردن:
    بەرهەمهێنان لە كەرتى پیشەسازى و كانزاكردن لە ئەورووپا دە جار لە كەرتى كشتوكاڵكردن زیاترە، ئەورووپا لە بەرهەمهێنانى پیشەسازیدا لە پێشەنگى كیشوەرەكانى دنیایە، بەشێكى زۆرى پیشەسازیە گرنگەكانى وەك پیشەسازى ئۆتۆمبێل و تەیارە و شەمەندەفەر و كەشتى و ئامێرى ڕستن و چنبن و مەكینەى جۆراوجۆر لەم كیشوەرە كۆبۆتەوە.
    پیشەسازى لە ئەورووپاوە لەگەلأ شۆڕشى پیشەسازى كە لە سەرەتاى سەدەى هەژدەهەمەوە لە بەریتانیاوە سەریهەڵداوە، دەستپێدەكات و لەپاشان زۆر بەخێراى بە وڵاتانى دى ئەورووپاى رۆژئاوا بڵاوبووەوە، بە تایبەتى لەو شوێنانەى كە ژمارەیەكى زۆر كانى خەڵوزى لێبوو. ناوكى پیشەسازى ئەورووپا كە وڵاتانى بەریتانیا و ئەڵمانیا و بەلجیكا و هۆڵەندە و فەرەنسا دەگرێتەوە تاوەكو ئەمڕۆش پیشەسازییەكانیان لەو ناوچانە كۆبۆتەوە كە كانى خەڵوزى بە رادەیەكى زۆر لێ بڵاوبۆتەوە، لە دەوروبەرى ئەو ناوكە وڵاتانى دى پیشەسازى هەن وەك باشوور و ناوەڕاست سوید، سویسرا ، باكوورى ئیتالیا ، ناوچەى بەرشلۆنە لە ئیسپانیا، بەڵام ناوچەكانى باشوورى ئیتاڵیا، باشوورى نیمچە دوورگەى ئیبریاو ئێرلەندا و ئایسلەندەو یۆنان، ئەم وڵاتانە كەمتر پیشەسازین، لە دواى شەڕى جیهانى دووەم لە ئەورووپا پشت بەستن بە كانى خەڵوز بۆ پیشەسازى كەمتر بووەو، ئەمەش بەهۆى هێنانى نەوت لە بەكارهێنانى لە جیاتى خەڵوز لە بوارى پیشەسازییەوە.

