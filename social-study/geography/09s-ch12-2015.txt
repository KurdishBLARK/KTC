
بەندى پێنجەم
سامانە كانزاییەكان
    لەسەر بنچینەى بایەخ و بەكارهێنانى كانزاكان لە پیشەسازى و پڕكردنەوەى پێداویستیە جۆراوجۆرەكانى مرۆڤـ كانزاكان لە هەرێمدا دابەش دەكرێن بۆ:

 
نەخشەى دابەشبونى جوگرافى سامانى كانزاكان
أ- كانزا فلزییەكان:
    ئەو كانزایانەن كە دەردەهێنرێن و دەتاوێنرێتەوەو فلزى تریان لێ وەدەست دێت, ئەم كانزایانەى خوارەوە دەگرێتەوە.
یەكەم: ئاسن
    ئاسن لە چەند شوێنێكى هەرێم بەدەردەكەوێت وەك ئاسناوە لە خواروى ڕۆژهەڵاتى پێنجوین, وەك كەرەستەى خاو بۆ دروستكردنى چیمەنتۆ لەم ناوچەیە بەكاردێت.
    هەروەها خاوى ئاسن لە ناوچەى پێنجوین لە مێشاو لە باكوورى ڕۆژهەڵاتى پێنجوین بەدەردەكەوێت, تێكڕاى ڕێژەى ئاسن لە خاوەكانى هەردوو شوێنەكە دەگاتە 18%.
دووەم: قورقوشم و خارسین(تۆتیا)
    نیشتووى خاوى قورقوشم و تۆتیا لەو دوو دەڤەرە سەرەكییە دەردەكەوێت, دەڤەرى مەڕەبەستە لە نزیك قەڵادزێ و دۆڵى سەرگوزە لە باكوورى ئامێدى. لە سەرجەم خاوەكانى هەردوو ناوچەكە رێژەى قورقوشم 12% و ڕێژەى تۆتیا 20% تێپەڕ ناكات.
سێیەم: مس و كڕۆم
    مسى خاو لەناوچەكانى نزیك چوارتا و لە كاروتا لە نێوان رایات و گەڵاڵە, و ڕانیە و قەڵادزێ هەیە. ئەو خاوانەى كڕۆم كە لە سنورى هەرێمدا بە خاوێكى ئابوورى دادەنرێت لە سنورى زنجیرە چیاى ماوەت و شلێر لە پێنجوین دۆزراونەتەوە, لە هەندێ شوێنى دیكە خاوى نا ئابوورى تێدایە وەك شەقڵاوە و هێرۆ و ئاسناوە.

چوارەم: مەنگەنیزو نیكل
    لە هەرێمى كوردستاندا مەنگەنیز لە سیرنا نزیك گوندى پشت ئاسن دۆزراوەوتەوە, هەروەها لە بەكراوە و دۆڵى گەڵاڵە و ڕایات و ماوەت هەیە. نیكل لە ڕانیە و پێنجوین و چوارتا و ڕواندوز تێبینى كراوە.
پێنجەم: زێڕ
    بڕێكى كەم لە زێڕ لە دۆڵى شلێر لە باكوورى گوندى دێزە, هەروەها لە نزیك میرزا روستم لە نزیك دوكان هەیە.
ب- كانزا نافلزییەكان:
كانزا نافلزیەكان دوو كۆمەڵ كانزا دەگرنەوە بەم شێوەى خوارەوە:
1- ئەو كانزا نافلزیانەى لە پیشەسازى و بیناسازیدا بەكاردێن لەوانە:
یەكەم: گۆگرد
    گۆگرد بە شێوەى توخمى پوخت(تەنیا) و بە شێوەى كانزاش لە چەند ناوچەیەك لە هەرێمدا دەرهاتووە وەك سلێمان بەگ لە باكوورى ڕۆژئاواى كفرى و كارگەى دەرهێنانى گۆگرد لە دووبز و كانیاوە گۆگردیەكان گەرماڤا لە باكوورى دهۆك. گۆگرد لە زۆر بوارى پیشەسازى وەك دروستكردنى پەین و داوى پیشەسازى و كاغەز سوودى لێوەردەگیرێت.
دووەم: جیپسۆم و ئەنهایدرایت
    خاوەكانى جیپسۆم و ئەنهایدرایت لە ناوچەكانى مەخمور, سلێمان بەگ, كۆیە بەدەردەكەوێت. ئەم خاوانە لە پیشەسازى گەچ و چیمەنتۆ و بەكارهێنانى دیكەدا سوودى لێوەردەگیرێت.
سێیەم: بەردى كلس و دۆلۆمایت
    هاڕاوەى بەردى كلس و دۆلۆمایت لە دروستكردنى كۆنكریت و شۆستەى ڕێگاوبان سوودیان لێوەردەگیرێت, هەروەها لە دروستكردنى گەچ و چیمەنتۆدا وەك كەرەستەى سەرەتاى بەكاردێن.
    بەردى كلس و دۆلۆمایت پانتاى فراوان لە هەرێمى كوردستان دادەپۆشن لە گرنگترین ناوچەكانى بادۆش لە موسڵ, كانى دوملان لە كەركوك , ئاكرێ , چیاى قەرەچوغ, نیشتووەكانى سەرچنار لە سلێمانى.
چوارەم: قوم وچەگڵ (زیخ و چەو):
    قوم و چەگڵ (چەو) لە ورد و خاشبوونى بەردەكانەوە پەیدابوون, بۆ چەندین مەبەست بەكاردەهێنرێت، بۆ نموونە دروستكردنى تێكەڵەى كۆنكریت و تواندنەوە و دروستكردنى شوشەى راخراو.
    نیشتوى قوم و چەگلأ پانتاییەكى زۆریان لە هەرێمدا گرتووە لەوانە نیشتووەكانى دۆڵى داقوق و خاسە لە كەركوك و قوم و چەگلى نیشتوو لە زێى گەورە لە ناوچەى سفەییە و ئاسكى كەلەك.
پێنجەم: بەردى مەڕمەڕ
    لێكۆلینەوەكان دەریان خستووە مەڕمەڕ بەشێوەیەكى بەرفراوان لە هەرێمدا بڵاوەو جۆرەكەى زۆر باشە. گرنگترین ناوچەى لەخۆگرى مەڕمەڕ پێنجوین و چوارتا و قەڵادزى و گەڵاڵە و ڕایات و رەواندوز و شەنگالە.
2- ئەو كانزا نافلزیانەى وەك سووتەمەنى بەكاردەهێنرێن لەوانە:
یەكەم: یۆرانیوم
یۆرانیوم لە ناوچەكانى پێنجوین و قەڵادزێ و كێوەڕەش و گارا هەیە.
دووەم: خەڵوزى بەردین
    خەڵوزى بەردین لە هەرێمدا بەگشتى بڕێكى زۆر خەوش و خلتى تێدایە، كە نرخە ئابوورییەكەى كەم كردۆتەوە، ئەم كانزایە لە ناوچەكانى كفرى, ئینجانە و پێنجوین, هەروەها لە زاخۆ لە گوندى ئیسلامى نزیك شەرانش دەردەهێنرێت.
پرسیار:
        خەلووزى بەردین لە هەرێم بەهاى ئابوورى كەمە, بۆ؟

سێیەم: نەوت
    كۆنترین ناوچەى ڕۆژهەڵاتى ناوەڕاست كە نەوتى لێ دۆزرابێتەوە هەرێمى كوردستانە, گڕى دانەمركاوەى بابەگورگور هەر لە كۆنەوە وەك سەرچاوەى سووتەمەنى و رووناك كردنەوە ناسراوە ئەستێلك و گۆمە نەوتى كوردستان بە بڵاوى پێكهاتەى گومەزییە و روون و ئاشكراكانى جیادەكرێتەوە، بە حەشارگەیەى نموونەیی كۆگاكردنى نەوت دادەنرێت.

كێلگە نەوتییەكانى هەرێم بۆ سێ كۆمەڵە دابەش دەكرێن:
1- كێلگەكانى باشوور/  كێلگەى نەوتخانە لە خانەقین دەگرێتەوە, بەرهەمهێنانى ئەم كێڵگەیە لە ساڵى 1927ز بە بەرهەمهاتووە.
2- كێڵگەى نەوتى ناوەڕاست/  گەورەترین كێڵگەى نەوتى تێدایە لە چوارچێوەى هەرێم و عێراق و رۆژهەڵاتى ناوەراست, كێلگەكانى بریتین لە بابە گوڕگوڕ و باى حەسەن و چەمەبۆر لە پارێزگاى كەركوك. بەرهەمهێنانى بازرگانى كێڵگەى بابەگوڕگوڕ دەستى پێكردووە. 
3- كێڵگەكانى باكوور/  كانەكانى عەین زالەو بەتمە وزاخۆ. جگە لەم ناوچانە نەوت لە جێگا دیكەش هەیە كێڵگەى تاوكێ لە زاخۆ، چەمچەماڵ و تەق تەق و بەڵخانە كە لەم ساڵانەى دوایی دەستكراوە بە دەرهێنانى.
