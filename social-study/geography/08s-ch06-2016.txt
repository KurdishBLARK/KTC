
ئوستڕالیا


نەخشەى كیشوەرى ئوستڕالیا
بەندى شەشەم
كیشوەرى ئوستڕالیا
كیشوەرى ئوستڕالیا بچوكترین كیشوەرى جیهانە، بە تەواوى كەوتۆتە نیوەى باشوورى زەوى، ڕووبەركەى دەگاتە 7.6 ملیۆن كم2، لە هەموو لایەك بە ئاو دەورە دراوە زەریاى هێمن لە ڕۆژهەڵات ‌و باكوورى ڕۆژهەڵات، زەریاى هیندى لە ڕۆژئاواو باكوورى ڕۆژئاوا. 
    لە ڕووى ئەسترۆنۆمى ئوستڕالیا كەوتۆتە نێوان بازنەى پانى 11 – 44 5 باشوورەوە هێڵى درێژى 112 – 153 ڕۆژهەڵات. خولگەى كارژۆڵە بە ناوەڕاستى كیشوەرەكەدا تێپەڕ دەبێ، ماوەى نێوان بەشى باكوور و باشوور دەگاتە 3862كم. كیشوەرى ئوستڕالیا تا ڕادەیەك یەك پارچەى پێوە دیارە ئوستڕالیا لە ڕووى ئیداریەوە دابەش دەكرێت بۆ:-
1- كەرتى باكوور.
2- ئوستڕالیاى باشوور.
3- ئوستڕالیاى ڕۆژئاوا.
4- كوینزلاند.
5- نیو ساوپ ویلز.
6- ڤیكتۆریا.
7- تەسمانیا.
8- كەرتى پایتەختى ئوستڕالیا (كانبیرا).




پێكهاتەكانى سەر ڕووى زەوى (بەرزى و نزمى)
    لە ڕووى پێكهاتەكانى سەر ڕووى زەوى كیشوەرى ئوستڕالیا دابەش دەكرێت بۆ سێ بەش كە ئەمانەن:
1- بانى ڕۆژئاوا: 
    نزیكەى 45% ى ڕووبەرى ئەسترالیا داگیركردووە و دەكەوێتە بەشى ڕۆژئاواى ئوستڕالیا. 
    
2- دەشتەكانى ناوەڕاست (زەوییە نزمەكان):
    ئەم بەشە دەكەوێتە نێوان بەرزاییەكانى ڕۆژهەڵات لەلایەك ‌و بانى ڕۆژئاوا لە لایەكى ترەوە.
 
زەویە نزمەكانى ناوەڕاستى ئوستڕالیا بۆ سێ بەش دابەشدەكرێت:
أ- حەوزى كەنداوى كەربنتاریا لە باكوور.
ب- حەوزى ئیرتوازى گەورە.
ج- حەوزى ڕووبارى میرى – دار لینگ.
    سروشتى ئەم بەشەو پێكهاتە جیۆلۆجییەكەى واى كردووە ئەم بەشە زۆر دەوڵەمەند بێت  بە ئاوى ژێر زەوى و بیرى ئیرتوازى.

3- بەرزاییەكانى ڕۆژهەڵات:
    ئەم بەشە كەوتۆتە ڕۆژهەڵاتى ئوستڕالیا، و نزیكەى 14%ى ڕووبەرى ئوستڕالیا داگیر دەكات. 




(ئاوو هەواى كیشوەرى ئوستڕالیا)

(هەرێمەكانى ئاوو هەوا)
    كیشوەرى ئوستڕالیا لە ڕووى ئاوو هەواوە بەسەر چەند هەرێمێكدا دابەش دەیبَت، ئەم هەرێمانەش بریتین لە:
1- هەرێمى ئاوو هەواى دەریاى ناوەڕاست:
    بەشى باشوورى ڕۆژئاواى ئوستڕالیاو بەشى باشوورى ڕۆژهەڵاتى( ڕۆژئاواى ویلایەتى ڤیكتۆریا) دەگەڕێتەوە، بە شێوەیەكى گشتى هەرێمێكى مامناوەندو خۆشە، بڕى بارانى ساڵانەى لە نێوان (500 - 750) ملیمتر و وەرزى دابارینى تیایدا دەكەوێتە زستان، بەڵام وەرزى هاوینى بە تەواوەتى وشكە.
    تێكڕاى پلەى گەرمى لەم هەرێمەدا دەگاتە (22) پلەى سەدى لە وەرزى هاوین ‌و (10) پلەى سەدى لە وەرزی زستاندا.
2- هەرێمى ئاوو هەواى بیابانى:
    پانتاییەكى زۆر گەورە لە كیشوەرى ئوستڕالیا داگیر دەكات كە دەگاتە (40%)ى ڕووبەرەكەى ئەم هەرێمە بەوە ناسراوە كە پلەى گەرمى تیادا هەمیشە بەرزەو بارانى زۆر كەم لێ دەبارێ.
    ئەم هەرێمە كەوتۆتە ناوەڕاستى كیشوەرى ئوستڕالیا بەرەو بەشى ڕۆژئاوادا درێژ دەبێتەوە تا سەر كەنارەكانى زەریاى هیندى، تێكڕاى بارانى ساڵانە لەم هەرێمەدا لە (250) ملیمتر كەمترە. 
3- هەرێمى ئاوو هەواى وەرزى:
    ڕۆژهەڵاتى ویلایەتى كوینزلاند دەگرێتەوە، پلەى گەرما بە درێژایی ساڵ بەرزە، تێكڕاى پلەكانى گەرما لە نێوان (25 - 530س) دایە، بارانى لە وەرزى هاویندا دەبارێت سەرجەمى بارانى ساڵانە لەم هەرێمەدا زیاترە لە (1500) ملیمتر، بەڵام هەرچەندى بەرەو ڕۆژئاوا بڕۆین ڕادەى بارانى ساڵانە بەرەو كەمى دەڕوات.

3- هەرێمى ئاوو هەواى مام ناوەندى شێدار:
    بەشى ڕۆژهەڵاتى ویلایەتى نیو ساوپ ویلز دەگرێتەوە تێكڕاى پلەى گەرماى لە وەرزى زستاندا مامناوەندەو دەگاتە (511)س، بەڵام لە وەرزى هاویندا بەرز دەبێتەوە بۆ (522) س سەبارەت بە باران، باى بازرگانى باشوورى ڕۆژهەڵات كە لەسەر زەریاى هێمن هەڵدەكات بەرەو ئەو هەرێمە دێـت ‌و دەبێتە هۆى باران بارین بە درێژایى سالأ.


5- هەرێمى ئاوو هەواى خولگەیى نیمچە وشك:
    لە شێوەى مانگێكى ناتەواو(هیلال) دەورى هەرێمى ئاوو هەواى بیابانى داوە لە باكوورو ڕۆژهەڵات ‌و باشووردا، پلەكانى گەرما بە درێژایی ساڵ تا ڕادەیەك بەرزە بە شێوەیەك جیاوازى پلەكانى گەرماى نێوان هاوین ‌و زستان لە نێوان (10 - 515)س تێپەڕ ناكات، ڕادەى باران بارینى ساڵانەى دەگاتە (300) ملیمتر.





 (سامانى ئاو)
   هەڵكەوتنى ئوستڕالیا لە نێوان بازنەى پانى (11 - 544) باشوورو نەبوونى زنجیرە چیاى بەرز بۆتە مایەى كەمى ڕێژەى دابارین لە كیشوەرەكە بە شێوەیەكى گشتى، ئەگەرچى جۆرێ لە جیاوازى بەرچاو هەیە لە نێوان بەشە جیاجیاكانى كیشوەرى ئوستڕالیا، بۆ نموونە بە وردبوونەوەمان لە نەخشەى سروشتى كیشوەرى ئوستڕالیا كۆمەڵە ڕووبارێكى زۆر لە تەواوى ناوچە كەناریەكان بەدى دەكرێ، بەڵام ڕێژەى هەرە زۆرى ڕووبارەكان، دواى وەرزى باران بارین پڕ ئاو دەبن و دواى ماوەیەكى كەم توشى وشكى دەبن، نمونەى ئەمەش وەكو ڕووبارى فیتزۆرى و ڤیكتۆریا لە باكوورى ئوستڕالیا و ڕووبارى كلارنس ‌و ریجموند لە ڕۆژهەڵاتى ئوستڕالیا.
    ڕووبارى مێرى – دار لینگ بە گرنگترین ڕووبارى ئوستڕالیا دادەنرێت كە ڕووبەرى حەوزەكەى دەگاتە 700 هەزار كم2، مێرى – دار لینگ تاكە ڕووبارە كە بە درێژایی ساڵ ئاوى لێ نابڕێت و لەلایەن دانیشتوانەوە پشتى پێ دەبەسترێت بۆ كاروبارى كشتوكاڵى ‌و ئاژەڵدارى.
    بێجگە لە ئاوى سەر زەوى كیشوەرەكە، ئوستڕالیا چەند حەوزێكى ئاوى ژێر زەوى تیادایە، كە لە هەموویان گرنگتر حەوزى ئیرتوازى مەزنە، كە ڕووبەرەكەى دەگاتە زیاتر لە یەك ملیۆن كیلۆمەتر چوارگۆشە ئاوەكەى تا ڕادەیەك سوێرە، بۆ هەموو چالاكییەك دەست نادات و بەكاردەهێنرێت بۆ ئاودانى مەڕو ماڵات، ئەمەو (20%)ى مەڕو ماڵاتى ئوستڕالیا بە ئاوى ژێر زەوى تێر دەكرێت.


گەشەكردنى دانیشتوان لە ئوستڕالیا و دابەش بوونیان:
    ژمارەى دانیشتوانى ئوستڕالیا لە ساڵى 2004 گەیشتە نزیكەى 20 ملیۆن كەس، سپى پێستەكان لە 91% و زەرد پێستەكان (ئاسیاییەكان) 7%ى دانیشتوان پێك دێنن و. ئەو بارودۆخە دەرەنجامى دوو هۆكارن:-
1- دۆزینەوە و دەست بەسەرداگرتنى كیشوەرەكە لە لایەن بەریتانیاو نیشتەجێبوونى بەریتانیەكان بە تایبەتى ‌و ئەوروپیەكان بەشێوەیەكى گشتى تیایدا.
2- پەیڕەوكردنى سیاسەتى ئوستڕالیاى سپى، ئەویش بە دەرگە واڵا كردن لەبەردەم سپى پێستەكان ‌و دانانى ئاستەنگ لەبەردەم كۆمەڵەكانى تر.
 ئوستڕالیا بەهۆى كەمى ژمارەى دانیشتوان ‌و گەورەیی ڕووبەرى چڕى دانیشتوانى نزمە، لەم بارەیەوە دەتوانین بڵێین چڕى دانیشتوان لەسەر ئاستى كیشوەرەكانى جیهاندا كەمترین چڕى تێدایە كە لە 2.6 كەس بۆ یەك كیلۆمەتر تێناپەڕێت، لە كاتێكدا چرى دانیشتوان دەگاتە زیاتر لە (70 ) كەس   / كم2 لە ئەورووپاو (85 ) كەس/ كم2 لە ئاسیا، ئەمەش دەگەڕێتەوە بۆ:-
1- زیاتر لە (87%)ى ڕووبەرى ئوستڕالیا پێكدێت لە ناوچەى بیابان ‌و نیمچە بیابانى كە بارانى زۆر كەم لێ دەبارێت ‌و پلەى گەرما بەرزە، كە ئەمەش یارمەتیدەر نییە بۆ نیشتەجێكردن ‌و كۆچكردن بۆى.
2- كۆسپ خستنە بەر كۆچكردن بۆ هەموو ئەو كەسانەى كە بە ڕەچەڵەك سپى پێست نین بۆ ئەم كیشوەرە.




 شارەكانى ئوستڕالیا
    گرنگترین شارەكانى ئوستڕالیا ئەمانەن:
1-	سدنى : گەورەترین شارى ئوستڕالیایە، ژمارەى دانیشتوانى لە چوار ملیۆن كەس پترە.و بەندەرێكى گرنگە.
2-	ملبۆرن: دووەمین شارى ئوستڕالیایە، ژمارەى دانیشتوانى نزیكەى 3.5 ملیۆن كەسە.و بەندەرێكى گرنگى ئوستڕالیایە.
3-	 بریزبن و بیرس و ئۆلاید : سێ شارى گەورەى ئوسترالیایە.
4-	كانبیرا: هەرچەندە شارێكى بچوكە، بەڵام گرنگە چونگە پایتەختى یەكگرتووى ئوستڕالیایە.
	













چالاكى ئابووری ئوستڕالیا
    بارودۆخى ئوستڕالیا لە ڕووى چالاكییە ئابووریەكانەوە چەند تایبەتمەندیەكى هەیە، لێرەدا باس لە گرنگترین كەرتە ئابووریەكانى ئوستڕالیا دەكەین:-

كشتوكاڵ:
     سەربارى ئەوەى كە ئەو ڕووبەرەى بە كەڵكى كشتوكاڵى كردن دێت زۆر كەمەو ناگاتە (15%)ى كیشوەرى ئوستڕالیا، بەڵام زۆر ژیرانە توانراوە ئەو ڕووبەرە بە جۆرەها دانەوێڵە بچێنرێت ‌و كەرتى كشتوكاڵى ڕۆڵى خۆى ببینێت لە بەرەو پێش بردنى وڵاتەكە هەر لەم بوارەوە ئوستڕالیا پایەیەكى دیارى هەیە لە نێو وڵاتانى جیهاندا لە ڕووى كشتوكاڵیەوە، هەروەها لە ناردنە دەرەوەى بەروبوومە كشتوكاڵیەكانى وەكو ((گەنم، گۆشت، دانەوێڵە، شەكر، خورى، بەرهەمەكانى شیر........ هتد)). هەروەها بەرهەمى ئاژەڵى پلەى یەكەمى هەیە ڕێژەى (60%) لە بەهاى بەرهەمى كشتوكاڵى ئوستڕالیا پێكدێنێ وە بەرهەمى ڕووەكى (37%) و پەلەوەر (3%).

پیشەسازى:
     بە هاونرخى بەرهەمى پیشەسازى لەپێش بەهاونرخی بەرهەمى كشتوكاڵى دێت، كەرتى پیشەسازى زۆر پێش كەوتووە، ئەو پێشكەوتنەش دەرەنجامى بەكارهێنانى سەرمایەیە لە كەرتى پیشەسازى دا لە لایەن سەرمایەدارە ئوسترالیەكان و بێگانەكان، لە سەرەتاى ساڵى 2004 دا نزیكەى لە (21%) ى دەستى كاركردن لە پیشەسازى دا بوو.


ئەم پێشكەوتنە دەگەڕێتەوە بۆ چەند هۆكارێك لەوانە:-
1- بوونى مادە سەرەتاییەكانى ڕووەكى ‌و ئاژاڵ ‌و كانزاى پێویست بۆ پیشەسازى هەمەجۆرەكان بە ئاستێكى باش و لەبار.
2- هەبوونى دەستى كارى كارامەو لێهاتوو و زانا.
3- هەبوونى سەرمایەى زۆر (چ سەرمایەى خۆماڵى بێ یان بیانى).
4- هەبوونى ووزەى پێویست، بە تایبەتیش ووزەى خەڵوز.
5- شوێنى جوگرافى ئوستڕالیا، كە تاڕادەیەك شوێنێكى دوورە پەرێزە، ئەم شوێنە یارمەتى دەر بووە بۆ گەشەكردنى پێك هاتە جیاوازەكانى كەرتى پیشەسازى بۆ دابین كردنى پێویستە هەمە جۆرەكانى دانیشتوانى ئوستڕالیا دوور لە ڕكابەرى بەرهەمە پیشەسازییەكان وڵاتى ترى جیهان.
6- ئاسانى ناردنە دەرەوەى بەرهەمە پیشەسازیەكانى ئوستڕالیا بۆ وڵاتانى كۆمنویلپ كە ئوستڕالیا ئەندامە لەو كۆمەڵەیە.





كۆتایی
((وتەیەكى پێویست))
مامۆستایانى بەڕێز..
گۆڕینى پڕۆگرام تەكانێكە بۆ فریاكەوتنى گۆڕانكارى ژیان و بەرەوپێش چوونى كاروانى ڕووداوەكان..
لە سۆنگەى ئەم ڕاستیەى سەرەوە وەزارەتى پەروەردە لە هەوڵەكانى گۆڕینى پڕۆگرامى بابەتە كۆمەڵایەتیەكان بەردەوامە..
بەدەیان مامۆستا لە لە زانكۆكانى هەرێم، سەربارى شارەزا و سەرپەرشتیارە پسپۆڕەكان ماوەى ساڵێكە سەرقاڵى دانانى بڕگەو ناوەڕۆكى ئەم بابەتەن .. جگە لە چەندین سمینار و زنجیرەیەك كۆبونەوە.. ئامانجى ئەم گۆڕانكارییە چاڵاك كردنى ڕۆڵى قوتابى و كاریگەرى زانیاریەكانە..
هیوادارین بە سەرنج و تێبینیەكانتان كەموكوڕى كتێبەكە و هەڵەكانى بۆ چاپى داهاتو ڕاست بكەنەوە.
بۆ وانەبێژى ئەم پەرتوكە تكامان وایە ئەم خاڵانە ڕەچاو بكەن:
یەكەم: هەموو هەفتەیەك هەرسێ بابەتەكە واتا جوگرافیا و مێژوو و هاونیشتمانیبوون دەخوێندرێت.
دووەم: لە ئەزموونەكانى مانگانە و نیوەى ساڵ و سەرى ساڵ پرسیار لە هەرسێ بابەتەكە دێت نمرەكانیش بەم شێوەیە دابەش دەكرێت.
       جوگرافیا 40 نمرە، مێژوو 40 نمرە، هاونیشتمانیبوون 20نمرە
سێیەم: ڕاپۆرت ئامادەكردن و نووسینى پەخشى سەر دیوار بۆ سازدانى سمینار لایەنێكى گرنگى وانەبێژى هاوچەرخە، بۆیە ئەم لایەنە پێویستە بەپێى توانا بایەخى پێ بدرێت.
                         لەگەڵ هیواى سەركەوتن
                                                             لێژنەى ئامادەكار  
