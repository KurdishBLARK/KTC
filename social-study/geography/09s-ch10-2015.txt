
بەندى سێیەم
ڕووەكى سروشتى
    ڕووەكى سروشتى (سروشتى) هەروەك لە ناوەكەدا دیارە ئەو ڕووەكانە دەگرێتەوە كە لە خۆوە دەڕوێن. ڕووەكى سروشتى بەگشتى لە كارلێكى نێوان ئاوو هەواو بەرزى و نزمى ڕووى زەوى و خاكدا بەرهەم دێت.
    بەو پێیەى جیاوازییەكى ئاشكرا لەو ئاووهەواى ڕووى زەوى هەرێمدا هەیە, جیاوازییەكى هاوتاش لەڕووەكى سروشتدا بەدى دەكرێت, ئەم جیاوازییەش لەنێوان دارستانى چیاكان و كورتەگیاى دەشتەكان بەڕوونى دیارە.
    هەرێمى كوردستان دابەش دەبێتە سەر دوو پشتێنەى سەرەكى ڕووەك ئەوانیش پشتێنەى دارستانەكان و كورتەگیا(سهوب), هەروەها ڕووەكى سروشتى دیكەش هەن كە لە وەرزى باران باریندا گەشە دەكەن.

یەكەم: ناوچەى دارستان و گژوگیا شاخاویەكان:
    زۆربەى دارستانە سروشتییەكان دەكەونە باكوورى ڕۆژهەڵاتى هەرێمەوە, درێژبوونەوەى دارستانە سروشتكردەكان شێوەیەكى كەوانەیى وەردەگرێت كە لە باكوورى ڕۆژئاواوە بە ئاراستەى باشوورى ڕۆژهەڵات درێژ دەبێتەوە ئەمەش هەمان ئاراستەو جێكەوتە كە هێلەكانى باران لەناوچەكەدا دەیگرنەبەر.




دیمەنێك لە دارستانەكان
    هەروەها زۆربەى ئەو دارستانانەى لە بەرزایى 600 – 2000م ڕوواوەن واتە دەكەونە ناوچەى ئاوو هەواى دەریاى ناوەڕاستەوە كە زستانى ساردو هاوینان فێنك و مامناوەندییە, ڕادەى دابارینى ساڵانە لەو ناوچەدا لە نێوان 500 – 1200ملم دایە, جیاوازى بڕى دابارین لەناوچەیەكەوە بۆ ناوچەیەكى تر بۆتە هۆى جیاوازى چڕى دارستانەكان.
    ئەو ڕووبەرەى كە دارستانى سروشتی دایدەپۆشێت بەنزیكەى (6) ملیۆن دۆنم مەزندە دەكرێت, و بەشێوەیەكى جیاواز لە دەڤەرەكانى هەرێمدا بڵاوبوونەتەوە وەك خشتەى ژمارە (2).

خشتەى ژمارە (2)
ڕووبەرى دارستانە سروشت كردەكان بە گوێرەى پارێزگاكانى هەرێم/دۆنم.
پارێزگا	ڕووبەرى دارستانەكان بە دۆنم	رێژەى سەدى لە ڕووبەرى گشتى دارستانەكان
دهۆك	2057600	28,94%
هەولێر	2312000	32,52%
سلێمانى	2195200	30,85%
نەینەوا	514400	7,74%
دیالە	19600	0,28%
سەلاحەدین	11600	0,17%
كۆى گشتى	7110400	100%
    بەدەردەكەوێت كە پارێزگاى هەولێر لە پێش پارێزگاكانى هەرێمەوە دێت. بە گوێرەى چرى دارەكان.
سێ كۆمەڵەى سەرەكى دارستانى سروشتى لە هەرێمى كوردستاندا هەیە:
1- دارستانە كراوەكان:
    ئەو دارستانە پەرت و بڵاوبونەوانە دەگرێتەو كە چڕیەكى دیارى كراویان نیە بەڵكو لەكۆمەڵە درەخت و دەوەنى تاك و تەواو لێرەو لەوێ پێكهاتوون و مەوداى فراوانیان لە نێوان دایە. ڕووبەرەكەى نزیكەى لە 48%ى ڕووبەرى سەرجەم دارستانە سروشتییەكان پێكدێنێت, دەتوانین لەم جۆرە دارستانەمان لە چیاى شەنگال, گوێژەو سەفین بەرچاو دەكەوێت.


2- دارستانە چڕە مامناوەندییەكان:
    چڕیان مام ناوەندییە و بەهۆى بڕینى هەرەمەكى بۆشایى و ناوچەى بێ درەختیان تێدا پەیدابووە. ڕووبەرەكەیان بەنزیكەى 16%ى ڕووبەرى سەرجەم دارستانەكانە، لە ناوچەى سوارەتووكەو قەرەداغ و ئەتروش و چۆمان.
3- دارستانە چڕەكان:
  چڕییەكەیان زۆرە, جۆرى درەختەكانیان چاكەو دەتوانرێ لە بەرهەمهێنانى كەرەستەى دارین لە تەختەو..... هتد بەكاربهێنرێت, ڕووبەرەكەیان بەڕێژەى 36%ى كۆى ڕووبەرى دارستانەكان پێكدێنێت.

دووەم: ناوچەى كورتەگیا (السهوب):
بەزۆریى رووەكەكانى لە ناوچەى زورگ دا هەیە و بەچاكترین لەوەرگاى هەرێم دادەنرێت, چەندایەتى و دابەشكردن و تایبەتمەندى گژوگیایەكەشى بەپێى ئەو جێگەیەى لێى دەڕوێت جیاوازن, لە سنورى خوارووى ئەم ناوچەیەدا گیاو رووەكى بیابانى زیاتر پێوە دیارە, بەڵام لە ناوچە شاخاویەكانى باكوور, گژوگیاو دارو درەختەكانى لە گژوگیاو درەختى ناوچە شاخاویەكان دەچێت, ئەم جیاوازییەش چۆنێەتى ئاووهەواو  بەرزى و نزمى ڕووى زەوى دەردەخەن, ئەوەتا باران لە باشوورى ناوچەكە 200 ملمە, بەرز دەبێتەوە بۆ 400 ملم لە سنورى باكوورى ناوچەكە. لە ڕووەكە بەناوبانگەكانى ئەم ناوچەیە گژوگیا جۆراوجۆرەكان وەك كەنگر و تۆڵكە...هتد. 


  پرسیار: دارستانى سروشتى هەرێم لەسەر چ بنەمایەك دەبێتە سێ كۆمەلەوە؟
