
بەندى شەشەم
	دانیشتوانى هەرێمى كوردستان
پێشەكى: ئەو باس و لێكۆڵینەوانەى پەیوەندییان بە دانیشتوانەوە هەیە, لە رووى گەشەسەندن و دابەشبوون, چڕی, پێكهاتە... هتد هەمووى لە بنچینەدا پشت بە ئامار دەبەستێت لەبەر ئەوە لەباسى دانیشتونى هەرێمدا, پێویستە باس لەو ئامار و سەر ژمێرییانە بكەین كە لە عێراقدا هەتا ئێستا ئەنجامدراون وەك سەر ژمێرییەكانى ساڵانى (1947 , 1957 , 1977 ، 1987) كە باشترینیان سەر ژمێرییەكەى ساڵى (1957) بووە, بەڵام لە سەر ژمێرییەكانى دوایدا و بۆ مەبەستى رامیارى , ئامارەكان گۆڕانكارییان تێداكراوە, ژمارەو رێژەى نەتەوەكانى وەك كورد و توركمان و كلدو ئاشورى شێوێندراوە. 
زۆربوون و گەشەكردنى دانیشتوانى هەرێم:
    مەبەست لە زۆربوونى دانیشتوان ئەو گۆرانە سروشتییە كە لە ئەنجامى جیاوازى نێوان ژمارەى لە دایك بووان و ژمارەى مردووەكان پەیدا دەبێت, گەر سەرنج لەسەر ژمێرییەكانى دانیشتوانى عێراق بدەین بۆمان دەردەكەوێت كە لە ماوەى نێوان ساڵانى (1957 – 1965) ئەوە بەدى دەكرێت كە ریِژەى زۆربوونى دانیشتوان لە هەرێمى كوردستان ساڵانە 2.4% بووە, ئەمەش دەگەڕێتەوە بۆ ئەو كەمو كوڕیانەى كە لەكارى سەر ژمێرییەكەدا هەبووە بۆ بارى نائارامى هەرێم كە هەندێك ناوچە سەر ژمێرى تێدا ئەنجام نەدراوە بە خەمڵاندن ئامارەكان نوسراوە. لە ماوەى نێوان (1965 – 1977) رێژەى زۆربون بەرزبۆتەوە بۆ 3,8% چونكە سەرژمێرییەكە هەموناوچەكانى هەرێمى كوردستانى گرتەوەو لەگەلأ سەرجەم ئەو ئاوارەو دەربەدەرانەى كە گەڕابونەوە ناو هەرێم لە ناوەراستى حەفتاكانى سەدەى پێشوو. لە ماوەى نێوان (1977 – 1987) رێژەكە نزمبۆتەوە بۆ 3,1% ئەمەش دەگەِێتەوە بۆ كارە ناهەموارەكانى رژێم دژ بەگەلى كورد. بە گشتى و بە گوێرەى سەژمێرییەكەى ساڵى1957 ژمارەى دانیشتوانى هەرێم گەیشتۆتە (1722564) كەس وە لە ساڵى 1987بەرزبۆتەوە بۆ(4096115) كەس.
ژمارەو ڕێژەى زۆربوون وگەشەسەندى دانیشتوانى كوردستان لەچاو دانیشتوانى عێراقدا 1947ز- 1987ز. 
ساڵ	ژمارەى دانیشتوان	رێژەى بۆ سەرجەم دانیشتوانى عێراق
1947
1957
1965
1977
1987	1347371
1722564
2118288
3069411
4096115	28%
27,4%
26,3%
25,9%
25,1%
خشتەى ژمارە (3)
 بەرزبوونەوە و نزمبوونەوەى رێژەى زیادبوونى دانیشتوانى هەرێمى كوردستان لە ئامار و سەر ژمێریەكانى ساڵانى 1947 , 1957 , 1977 , 1987 ئەو بارودۆخە نائاساییە پیشان دەدات كە كوردستان و عێراق تیایدا ژیاوە كە هەمیشە لە ئامارەكان و راستیەكان هەولأ دراوە بشێوێندرێت و بشاردرێتەوە بە حوكمى ڕەگەزپەرستى بەعسى عەرەبى ئەوكات. گومان لەوەدا نیە كە سەرژمێرى تازە ئەو ئامارانە تەواو پشت راست دەكاتەوە, چونكە كۆمەڵگاى كوردەوارى بە زۆرى ئەندامى خێزانى و زۆرى ژمارەى لە دایك بووان ناسراوە. بۆیە زۆر ئاساییە رێژەى زیادبوونى ساڵانە تا ئێستاش لە نێوان 3 – 4% دابێت (بۆ هەر 100 كەس 3 – 4 كەس ساڵانە زیاد بكات).

دابەشبوونى دانیشتوانى هەرێمى كوردستان:
    چاو پێخشاندنێك بە نەخشەى دابەشبوونى دانیشتوان لە كیشوەر و وڵاتانى جیهاندا ئەوە نیشان دەدات كە ئەو دابەشبوونە بە شێوەیەكى یەكسان و رێكوپێك نییە, بەڵكو ناڕێكى و نایەكسانییەك لەم رووەوە هەیە, هەر لە كۆنەوە مرۆڤ لەو ناوچانەدا نیشتەجێبوون, كەدەرامەتە سروشتییەكانى بەئاسانى و بەزۆرى دەست دەكەوت, هەرێمى كوردستانیش هەر لە سەرەتاى چاخە بەردینەكانەوە مرۆڤى تێدا نیشتەجێ بووە كارى كشتوكاڵى كردووەو گوندو شارۆچكەى دروست كردووە, چونكە بارى ئاوو هەواو جۆى خاك و سەچاوەكانى ئاو یاریدەدەربوون لە روى نیشتەجێبوونەوە لە كوردستان, ئەوە بەئاشكرا بەرچاو دەكەوێت كە بە شێوەیەكى بەربڵاو بەسەر هەموو ناوچەكانى هەرێمدا دابەشبوون, واتە مەڵبەندەكانى نیشتەجێبوون (گوندو شارۆچكەكان) بەژمارە زۆرن و بەڵام زۆربەیان قەبارە بچوكن و بەشێوەیەكى بڵاو و بەپشت بەستن بە سەرچاوەكانى ئاوى ژێر زەوى بەسەر هەرێمدا بڵاوبونەتەوە. ئەم دیاردەیە پێچەوانەیە لەگەڵ مەڵبەندەكانى نیشتەجێبوونى ناوەڕاست و خوارووى عێراق, كەئەوان بە شێوەیەكى بەربڵاو پەرت بوونە بە سەر رووبەرى ناوچەى ناوبراودا. ئەوەى شایانى باسە لە سەرژمێرى ساڵى لە نێوان ساڵانى 1980 - 1990 گۆڕانێكى گەورە بەسەر دابەشبوونى دانیشتوانى هەرێمدا هاتووە, ئەمیش بەهۆى گواستنەوەى دانیشتوانى هەرێم لە گوندەكان و شارۆچكەكانەوە بۆ ئۆردوگا زۆرەملێیەكان, بەبیانوى نابەجێ وەك سەركوتكردنى شۆڕشى چەكدارانەى گەلى كورد, شەڕى عێراق ــ ئێران و دوورخستنەوەى كورد لە ناوچەى چاڵە نەوتییەكان. بڕوانە نەخشەى ژمارە (4) . هەر بەهۆى ئەم سیاسەتەوە, رێژەى گوندنشینەكان كەمى كردووەو شارنشینیش زۆر بووە.

خشتەى ژمارە (4)

پارێزگا	لە سەرژمێرى 1957	لە سەرژمێرى 1987
	لادێ	شار	لادێ	شار
دهۆك
هەولێر
كەركوك
سلێمانى
نەینەوا
خانەقین
كوردستان
عێراق
	82,8
73,2
61
74
72,4
68
71
61	7,2
26,8
39
26
27,6
32
29
39	25,54
22,7
26
29
58
47
33
30	74,56
77,3
74
71
42
53
67
70
پێكهاتەى دانیشتوانى هەرێمى كوردستان
    تاوتوێكردن و توێژینەوەى دانیشتوان بەگوێرەى تەمەن و رەگەز بایەخێكى گەورەى هەیە, چونكە روخسارى دیمۆگرافیانەى ئەو كۆمەڵە رووندەكاتەوە, دەریدەخات ژمارەو رێژەى ئەوكۆمەڵە چەندە. نیشانى دەدات ئەوانەى تواناى كارو بەرهەمهێنانیان هەیە چەندە، هەروەها گەشەسەندن و زۆربوونى دانیشتوان رووندەكاتەوە.
    1- پێكهاتەى جۆریى دانیشتوان ((بەگوێرەى رەگەز)):
    مەبەست لە (پێكهاتەى جۆریى) رێژەى نێرە بۆ مێیە. واتە بەرامبەر هەر (100) كەسى مێ چەند كەسى نێر هەیە, وەپێشى دەگوترێت (رێژەى جۆریى), لەو سەر ژمێرییانەى كە هەتا ئێستا لە عێراقدا ئەنجامدراون, ئەم رێژەیە گۆڕاوەو جیاوازى پێوە دیارە. سەیرى خشتەى ژمارە (5) بكە.

ڕێژەى جۆریی (نێر بۆ مێ) لە هەرێمى كوردستاندا لە نێوان ساڵانى         1957 – 1987.            
خشتەى ژمارە (5)
ساڵەكان	مێ	نێر
1957
1965
1977
1987	100
100
100
100	104
107
113
103
 2- پێكهاتەى دانیشتوان بەپـێـى تەمەن:
    مەبەست لەم جۆرە پێكهاتنە, دابەشكردنى دانیشتوانە بەسەر چەند كۆمەڵەیەكى تەمەندا, ئەمەش بۆ لێكدانەوەو شیكردنەوەى تواناكانى كارو دابەشبوونى دانیشتوان بەسەر لایەنە جیاوازەكاندا وەك پەروەردەو فێركردن, سەربازى, پیرو پەككەوتوكان, منداڵان, پاشان دیاریكردنى ئەو كۆمەڵگەیە بەگشتى لە قۆناغى منداڵییەتى دایە یا گەنجێتى یا پیرى.
دانیشتوان بەسەر سێ كۆمەڵەى تەمەندا دابەش دەكرێن:
أ- كۆمەڵەى تەمەن بچوكەكان: ئەمەش ئەو كەسانە دەگرێتەوە كە تەمەنیان لە خوار (20) ساڵەوەیە, بەگوێرەى سەرژمێرى 1987 ئەم كۆمەڵە رێژەیان گەیشتۆتە 59% ى دانیشتوان. هۆى ئەم بەرزبوونەوەش دەگەڕێـتەوە بۆ باشبوونى بارى تەندروستى و ئابورى و دابەزینى رێژەى مردن لەناو منداڵاندا.
ب- كۆمەڵەى تەمەن گەورەكان (بەتەمەنەكان): ئەمەش ئەو كەسانە دەگرێتەوە كە تەمەنیان زیاتر لە 65ساڵە, بە گوێرەى سەر ژمێرى ساڵى 1987 رێژەیان 5% ى دانیشتوانى هەرێمە, ئەمەش ئەوە دەگەیەنێت كە بە تەمەنەكان رێژەیان كەمە. 
ج- كۆمەڵەى تەمەن مام ناوەندییەكان: ئەو كەسانە دەگرێتەوە كە تەمەنیان لە نێوان (20 – 64) ساڵە ئەمەش بەگوێرەى سەرژمێرى ساڵى 1987 گەیشتۆتە 36%. بەرزى رێژەى ئەم كۆمەڵە گرنگى زۆرى هەیە, چونكە كارو بەرهەم هێنان و هێزى سەربازى و بەرگرى كردن لە خاك بە زۆرى لە ئەستۆى ئەم كۆمەڵە دایە. سەیرى خشتەى ژمارە (6) بكە. 
خشتەى ژمارە (6)
ڕێژەى دابەش بوونى دانیشتوان لە هەرێمى كوردستان بە گوێرەى تەمەنیان:
ماوەى تەمەنیان	ڕێژەى بەگوێرەى تەمەنیان	رێژەى بەگوێرەى سەرژمێرى1987
0 – 19
20 – 64
لە 65 سالأ زیاتر	53,6%
41,6%
4,8%	59%
36%
5%
3- پێكهاتنى دانیشتوان بە گوێرەى ئایین:
    شوێنى جوگرافى كوردستان و مێژووى دێرینى نیشتەجێبوونى دانیشتوان تیایدا بووەتە هۆى ئەوەى كە ژمارەیەك ئایین ‌و بیروباوەڕى ئایینى لە هەرێمدا بڵاوبێتەوە, بەڵام سەرەكییەكان ئەمانەن:
أ- ئیسلام: ڕێژەى 94% ى دانیشتوانى كوردستان موسڵمانن, ئەمەش بە گوێرەى سەرژمێرى ساڵى 1987, وە بەسەر هەموو پارێزگاكانى هەرێمدا دابەش بوون.
ب- دیان (مەسیحى): ڕێژەیان 3% ى دانیشتوانى هەرێمى كوردستانە, بە گوێرەى سەر ژمێرى ساڵى 1987پتر لە 37% دیانەكانى عێراق دانیشتووى هەرێمى كوردستانن و بەزۆرى لە ناوچەكانى دهۆك و تلكێف ‌و بەعشیقەو بەرتەلەو هەولێرو كەركوكدا نیشتەجێن.
ج- ئێزیدى: ڕێژەى 3% ى دانیشتوانى هەرێمى كوردستان پێكدەهێنن, لە ناوچەكانى شێخان ‌و شەنگال و بەعشیقەو موسڵدا نیشتەجێن.
د- ئایینى تر: وەك سابیئە, ئەمانە ڕێژەیەكى كەم لە دانیشتوانى هەرێم پێكدەهێنن بە بڵاوى لەناو شارەكاندا نیشتەجێبوون.
نەخشەى دابەشكردنى دانیشتوانى هەرێمى كوردستان بە گوێرەى ئایین:  
پارێزگا	موسڵمان	دیان (كریستانى)	ئێزیدى
دهۆك
هەولێر
كەركوك
سلێمانى
نەینەوا
كوردستان
عێراق	89,4
97,9
96,7
99,7
86,7
93,7
96,7	6,6
2
2,4
0,2
4,9
3,1
2,1	3,9
0,04
0,1
0,1
8,2
3,3
0,9
4- پێكهاتەى نەتەوایەتى: 
    ئەمەش پێكهاتنى دانیشتوان دەگرێتەوە بە گوێرەى نەتەوە, شوێنى جوگرافى هەرێمى كوردستان ڕۆڵێكى گەورەى هەبووە, بۆ ئەوەى ناوچەكە ببێتە پردێكى زەمینى بۆ تێپەڕبوونى گەلێ نەتەوەو لە ئەنجامدا هەندێكیان ماونەتەوەو نیشتەجێ بوون, پاشان كاریان كردۆتە سەر پێكهاتنى نەتەوایەتى ناوچەكە, ئامارو زانییاریەكانى تایبەت بە پێكهاتنى نەتەوایەتى هەرێم گەلێ كەموكوڕى و ئاڵۆزى تێدایە, لە لایەكەوە ئامارەكان بەگوێرەى پارێزگا پۆلێن كراون, لە لایەكى ترەوە كارى ڕاگواستن ‌و بە عەرەب كردن ڕۆڵێكى خراپى دیوە لە شێواندنى ڕاستییەكان, بۆیە لەم ڕووەوە دەبێت هۆشیارانەو زانستیانە مامەڵە لەگەڵ ئامارەكاندا بكەین. 

بە گشتى نەتەوە سەرەكییەكانى هەرێم ئەمانەن:
1- كورد:  كۆنترین نەتەوەى نیشتەجێی كوردستانە, بە گوێرەى سەر ژمێرى ساڵى 1957 لە 56% دانیشتوانى كوردستان پێكدەهێنن هەرچەندە كە ئێزیدى ‌و شەبەك كوردن بە كەمایەتى ئایینى دانراون, بەڵام لە سەرژمێرییەكانى دواییدا ئەم ڕێژەیە دابەزیوە بۆ 53,3% لە سەرژمێرى ساڵى 1977 دا, هۆى ئەمەش دەگەڕێتەوە بۆ:
أـ پەیڕەوى كردنى سیاسەتى ڕاگواستن ‌و بە عەرەب كردن, واتە نیشتەجێكردنى عەرەب لە جێگاكانیان, بە تایبەتى لە پارێزگاكانى كەركوك ‌و دیالە و موسڵ.
ب ــ بەهۆى بارى نا ئارامى هەرێم ژمارەیەكى بەرچاو لە كورد لە نێوان ساڵانى 1961 – 1991 دواتر بەرەو هەندەران كۆچیان كردووە.
جـ ــ هەوڵدان بۆ بە عەرەب ناونوس كردنى كوردەكانى ئەو ناوچانەى كە بەلاى حكومەتى عێراقەوە بە شوێنى ستراتیژى ‌و نەوتى دادەنرێت وەك كەركوك و خانەقین ‌و دەوروبەرى موسڵ.
2- عەرەب: نیشتەجێ بوونیان لە هەرێم, دەگەڕێتەوە بۆ سەرەتاى دامەزراندنى حكومەتى عێراق، كاتێك هانى خێڵە كۆچەریەكانى عەرەبى داوە كە لە هەرێم نیشتەجێبن, لە سەرەتاى چلەكانى سەدەى بیستەم پڕۆژەى نیشتەجێبوون شێوەیەكى بەردەوامى وەرگرتووە، لە دواى ساڵى 1960 زیاتر پەرەى سەندووە, پاشان حكومەتە یەك لەدواى یەكەكانى عێراق عەرەبەكانیان هانداوە كە لە كوردستاندا نیشتەجێ ببن ‌و هەموو هاوكارییەكى داراییان كردوون, لە سەر ژمێرى ساڵى 1957 ڕێژەى عەرەب گەیشتۆتە 32% ى دانیشتوانى هەرێم, لە سەرژمێرى ساڵى 1987 بەرزبۆتەوە بۆ 42% بەهۆى پیادەكردنى سیاسەتى ڕاگواستن و بە عەرەب كردن.
3- توركمان: بنەچەیان دەگەڕێتەوە بۆ خێڵە توركەكانى ناوەڕاستى ئاسیا پاشان گەیشتونەتە هەرێم ‌و لەو ناوچەیەدا نیشتەجێبوون, لە سەرژمێرى ساڵى 1957 دا توركمان بە پلەى سێیەم دێت, ڕێژەكەیان گەیشتبووە 7% دانیشتوانى هەرێم وە لە سەرژمێرییەكانى دواییدا نزم بۆتەوە, بۆ 3% دانیشتوانى هەرێم, چونكە توركمانەكانیش بەر شاڵاوى ڕاگواستن ‌و كۆچكردن بۆ هەندەران كەوتوون.
4- كلدو – ئاشوریەكان: سەرژمێرى وردو ڕاستەقینە لەبەر دەست دا نییە, كە پێكهاتنى راستەقینەى كلدو ئاشوریەكانى كوردستان پیشان بدات, ئەم كۆمەڵەیە, كلدانیەكان ‌و سریانییەكان ‌و ئاشورییەكان دەگرێتەوە, لە سەرژمێرى ساڵى 1957 دا گەیشتۆتە 3% ى دانیشتوانى هەرێم.
    وەك ئامارەكانى سەرەوە دەردەكەوێت ڕێژەى كوردو توركمان ‌و كلدو ئاشوریەكان بە شێوەیەكى دیارو بەرچاو لە سەرژمێریێكەوە بە سەرژمێرییەكى تر كەمبونەتەوە. ئەمەش ماناى ئەوە ناگەیەنێ كە ئەم پێكهاتە نەتەوەییانە ژمارەیان لە كورتى دایە بەڵكو تەنها ڕِێژەیان لە كورتى دایە بەهۆى سیاسەتى هێنانى ژمارەیەكى زۆرى عەرەب لە شارەكانى باشوورى عێراقدا بۆ ناو كوردستان لەسەر دەستى حكومەتى ڕەگەز پەرستى بەعس كە كارى كردۆتە سەر دابەزینى ئەو پێكهاتە نەتەوەییانە و بە قازانجى نەتەوەى باڵا دەست تەواو بووە كە نەتەوەى عەرەبە.





دابەش بوونى دانیشتوانى كوردستان بە گوێرەى پێكهاتەى نەتەوەیی لە سەرژمێرى ساڵى 1957 – 1977 دا.

پارێزگا	كورد	عەرەب	توركمان	كلد و ئاشورى
	1957	1977	1957	1977	1957	1977	1957	1977
دهۆك و
نەینەوا
هەولێر
كەركوك
سلێمانى
كوردستان	30.7

89
48.3
98.4
55.9	25

86
37.6
93.9
53.2	56.1

6.6
28.2
1.1
32.2	72.9

10.4
44.4
5.54
42.2	4.8

2.5
21.4
-
7.3	0.8

1.6
16.3
0.1
3.3	6.1

1.7
0.4
-
3.1	1

1.7
0.9
0.1
0.9
 مەبەست لە كوردستان ڕووبەرى سەرجەم پارێزگاكانى دهۆك ‌و هەولێرو كەركوك ‌و سلێمانى ‌و ناوچە كوردستانیەكانى تروەك شنگال لەپارێزگاى نەینەوا توزخورماتو لەسەلاحەددین وخانەقین لەدیالە بەدرەوجەسان لەكوت.

