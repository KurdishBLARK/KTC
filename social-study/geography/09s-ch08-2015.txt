
نەخشەى كارگێڕی كوردستانى عێراق


بەندى یەكەم
بەرز و نزمى ڕووى زەوى هەرێمى كوردستان
    شوێنى جوگرافى هەرێمى كوردستانى عێراق كارى كردۆتە سەر ڕواڵەتى بەرز و نزمى ڕووى زەوى و خاكەكەى, ئەمەش ڕواڵەتێكى ئەو هۆكارە جیۆلۆجیانەیە كە یەك بەدواى یەك بەسەر ئەم پارچەیەى گۆى زەویدا هاتوون.
    دەتوانین ئەم پارچەیە وا وەسف بكەین كە بریتیە لە پێچى كوڕ كە پێچ و دۆڵى ڕووچاڵیان دەكەوێتە نێوانەوە, ئەم پێچانە شێوەى شۆڕبوونەوەیەكیان وەرگرتووە كە لە باكوورى ڕۆژئاواى هەرێمەوە بەرەو ڕۆژهەڵات دەچێ و پاشان بەرەو باشوورى ڕۆژهەڵات شۆڕدەبێتەوە, كەواتە ڕووى زەوى هەرێمى كوردستان جیاوازە لەڕووى بەرزى و نزمییەوە, بۆیە دەتوانین دابەشى بكەین بۆ دوو بەشى سەرەكى:                    
1- ناوچەى شاخاوى.
2- ناوچەى زورگ (نیمچە شاخاوى).
1- ناوچەى شاخاوى:
    ئەم ناوچەیە باكوورى ئەوپەرى باكوورى ڕۆژهەڵاتى هەرێمى كوردستان دەگرێتەوە, چیاكانى ئەم ناوچەیە بڵندو سەركەشن و بەرزییان لە نێوان (1000- 3600م), زۆربەى چیاكانى ئەم بەشە بە پێچى زۆر تیژو نشێوى ڕك ناسراون. 


دەتوانرێت ناوچەى شاخاوى لەسەر بنەماى بەرزى و پێكهاتەى جیۆلۆجى بكرێتە دووزنجیرە شاخ:
أ- زنجیرە شاخە بەرزو پێچ ئاڵۆزەكان: لە باكوورو باكوورى ڕۆژهەڵات كە بەرزاییان لە نێوان 2100- 3600مەترە, پێچەكانى ئەم ناوچەیە بە زۆرى لوتكەو سەختى و ڕكى نشێوى داوێنەكانى ناسراون زۆر جاران پێچەكانیان لێك نزیك دەبنەوە, بارستاى شاخەكانى فراوان دەبێت, بەمەش دۆلە جیاكەرەوەكان زۆر تەنگ دەبنەوە ئەوەى سەختیى ناوچەكەى زیاتر كردوە كاریگەرى توندى هۆكارەكانى داماڵینە بەهۆى باران و بەفرەوە, لە چیاكانى ئەم ناوچەیە چیاكانى ( مەهرنار و ئاشینە و سەرمەیدان) لە سنوورى عێراق و توركیا, چیاى حەسارۆست بەرزییەكەى لە 3607 مەترە و چیاكانى (قەندیل و هەورامان) لەسەر سنوورى عێراق و ئێرانە.
ب- زنجیرە شاخە پێچە سادەكان:
    ئەم ناوچەیە دەكەوێتە باشوورى ناوچەى یەكەم, بەرزایى چیاكانى لە نێوان 1000 – 2100 مەترە, ئەم ناوچەیە بەكەمى پێچ و چەمانەوەى چینە بەردییەكان جیا دەكرێنەوە, لەگەلأ ئەوەى چیاكانى ئەو ناوچەیەش كەوتوونەتە ژێر كاریگەرى داماڵین و لەتبوونەوە بەڵام زنجیرە چیاكانى ئەم ناوچەیە بەشێوەیەكى روونتر بەدەر دەكەوێ. لەزنجیرە چیاكانى ئەم ناوچەیە كە سنورى باشوورى ناوچەكە دیارى دەكات واتە لە ناوچەى زورگ جیاى دەكاتەوە زنجیرە چیاكانى (بێخێر , سەفین , هەیبەت سولتان , قەرەداغ و زەردەداغ) هەروەها ژمارەیەك بان لە نێوان خۆیان دەگرن. 
    بانى پێنجوین دەكەوێتە باكوورى پارێزگاى سلێمانى و گەورەترین و گرنگترین بانى ناوچەى شاخاوییە.
    بانى (بەرزنجە)ش لە ڕۆژهەڵات دەگاتە چیاى هەورامان و لە باشوور تا دەشتى شارەزوور درێژ دەبێتەوە.

2- ناوچەى زورگ (نیمچە شاخاوى):
    سنورى ناوچەكە لە باكووردا سنورى باشوورى ناوچەى شاخاویەو بەڵام باشوورى دەگاتە چیاكانى شەنگال, شێخ ئیبراهیم, مەكحول و زنجیرە چیاى حەمرین. ڕووى ناوچەى بان و گردەكان بریتیە لە زنجیرە چیاى نزم و لێرەو لەوێ وێكچوو, وە كۆمەڵێك بان و دەشتى فراوان كە لەنێوان زنجیرە چیاكان و بانەكان درێژبوەتەوە.
بە هۆى جیاوازى زۆرى سروشتى بەرزونزمى ناوچەكە دەتوانرێت ڕوەكەى دابەش بكرێتە سێ بەش:
أ- زنجیرە چیا و گردەكان: 
    لە شێوەى چەند كۆمەڵەیەكدا دەردەكەون كە بە ئاراستەى باكوورى ڕۆژئاوا بەرەو باشوورى ڕۆژهەڵات درێژ دەبنەوە زۆربەى زنجیرەكان بەرزاییان لە 1000 مەتر تێپەڕ ناكات سەخت نین و ڕووتەن و بێ ڕووەكن و لێژى كەمەو زیاتر بەگرد دەچن نەك چیا.
    لە زنجیرەكانى ئەم ناوچەیە حەمرین , مەكحول , كانى دوملان و قەرەچوغ.




ب- دەشتەكان:
    دەشتەكانى ئەم ناوچەیە لە ڕاستى دا بریتین لە پێچى لاربۆوە, هۆكارەكانى دا ڕووتان و داماڵین پڕى كردوون لە چینێكى ئەستوور لە نیشتەنى لم هەندێكیشیان لە دەشتە هەرە باشەكانى كشتوكاڵ ئەژمار دەكرێن لەوانە: دەشتى هەولێر, دەشتى شەنگال و دەشتى حەمرین.

جـ- بانەكان:
    ئەم ناوچەیە ڕووبەرێكى فراوان لەبان و گردەكانى تێدایە وەك ئاماژەمان پێ كرد پێچەكانى زیاتر بەگرد دەچن و لێك دوورن و ڕك و سەخت نین. لە گرنگترین بانەكانى ئەم ناوچەیە بانى كەركوك و بانى موسڵە.

