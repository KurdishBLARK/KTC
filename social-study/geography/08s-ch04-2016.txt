
نەخشەى سروشتى (بەرزى و نزمى) رووى زەوى ئەمەریكاى ئەنگلوسەكسۆنى
بەندى چوارەم
كیشوەرى ئەمەریكاى ئەنگلوسەكسۆنى
شوێنى جوگرافى:-
    زاراوەى ئەنگلۆسەكسۆنى یەكێكە لە زاراوە نوێیەكان، كە بە كارهاتووە لە بڕى بەشیـَك لە (ئەمەریكاى باكوور)، ئەم زاراوەیەش پشت بە جیاوازى شارستانى و لایەنى دانیشتوان و بارى ئابووریی ئەم كیشوەرە لەگەڵ كیشوەرى ئەمەریكاى لاتینى دەبەستێت.

یەكەم/ جوگرافیاى سروشتى:-
     لە ڕووى جوگرافییەوە كیشوەرى ئەمەریكاى ئەنگلۆسەكسۆنى لە هەر چوار لاوە دەور دراوە بە ئاو تەنها بەشێكى باشوورى ڕۆژئاواى نەبێت بە سنوورى وشكایى لە وڵاتى مەكسیك جیا دەكرێتەوە، لە نەخشەدا كیشوەرى ئەنگلوسەكسۆنى (وڵاتە یەكگرتوەكانى ئەمەریكا و كەنەدا) وە دوورگەى گرینلاند دەگرێتەوە. ڕووبەرى كیشوەرەكـە (زیاتر لە 22 ملیۆن كم2)  كیلۆمەتر چوارگۆشەیە. كیشوەرەكە بە پلەى سێیەم دێت لە ڕووى ڕووبەرەوە لە دواى هەردوو كیشوەرى ئاسیا و ئەفریقیا. 
     لە ڕووى ئەسترۆنۆمییەوە ئەمەریكاى ئەنگلۆسەكسۆنى دەكەوێتە نێوان بازنەى پانى (525) تا (583)ى باكوورى گۆى زەوى. 
    
2- بەرزى و نزمى ڕووى زەوى: -
    بەرزى و نزمى ڕووى زەوى ئەم دیاردانەى خوارەوە دەگرێتەوە:-


أ- زنجیرە چیاكان (شاخەكان):-
   زنجیرە چیاكان دوو بەشن ئەمانەن:-
1- بەرزاییـەكانى ڕۆژهەڵات (ئەپەڵاشیان):
    ئەم بەرزاییانە بە چیاكانى ئەبەلاشیان ناسراون، دەكەونە بەشى ڕۆژهەڵاتى كیشوەرەكە لە باكوورى ڕۆژهەڵاتەو بەرەو باشوورى ڕۆژهەڵات درێژ دەبنەوە بەرزى ئەم زنجیرە چیانانە زۆر نییە، و تووشى ڕاماڵینى جیا جیا بوونە.
2- بەرزاییەكانى ڕۆژئاوا (كوردالیرا):
    ئەم بەرزاییانە لە زنجیرەكانى ئەپەلاشیان نوێترە لە ڕووى دروست بوونەوە. جوولەكانى ئەلپى دروستى كردوون. بە درێژى هەڵكەوتووە لە ئەو پەرى باكوورەوە درێژ دەبنەوە بۆ باشوورى كیشوەرەكە بە درێژایی لەگەڵ كەنارەكانى ڕۆژئاوا، ئەم بەرزاییانە لە چەندین چیاو بان و دۆڵ پێك هاتوون، وەك چیاكانى برۆكسى و ڕۆكى و ئەلكا و كاسكید و سیرانیڤادایە، بەرزترین لوتكەى چیاكانى (ماكنلى)یە، لە چیاكانى ئەلكا كە بەرزییەكەى دەگاتە نزیكەى (6096) مەتر لە ئاستى ڕووى دەریا، و بانەكانیش،  وەك بانەكانى كۆلۆمبیا و كۆلۆرادۆ، و گرنگترین دۆڵیش لەم بەرزاییانە دۆڵى مردنە، كە نزمترین دۆڵە، كە (60)مەتر لە ژێر ئاستى ڕووى دەریایە. 

ب- بانەكان:-
    بانەكان ڕووبەرێكى فراوانیان لە كیشوەرەكە گرتۆتەوە، بەناوبانگترینیان بانى لۆرینسە بە (قەڵغانى لۆرنسى) ناسراوە كە دەكەوێتە ناوەڕاستى باكوورى ڕۆژهەڵاتى كیشوەرەكە. نزیكەى نیوەى ڕووبەرى كەنەدا پێك دەهێنێت. بە گشتى بەرزى بانەكە لە (1000) مەتر تێپەڕ ناكات. 

جـ- دەشتەكان:
    	دەشتەكانى ئەم كیشوەرە دوو جۆرن
1- دەشتەكانى كەنارى دەریا:
      بە درێژایى كەنارەكانى زەریاى ئەتڵەنتى و كەنداوى مەكسیك لە باكوورەوە بەرەو باشوور، درێژەیان هەیە تا دەگەنە سنوورى نێو دەوڵەتى نێوان وڵاتە یەكگرتووەكانى ئەمەریكا و مەكسیك. لە بەشى باكوورەوە تەسكن هەر چەندە بەرەو باشوور بڕۆین فراوان دەبن. بەرزاییان لە (500) مەتر تێپەڕ ناكات گرنگترین بەندەرەكانى ولایەتە یەكگرتوەكانى ئەمەریكا دەكەوێتە ئەم كەنارانە وەك (نیۆیۆرك - بوستن، بلتیمۆر ….هتد).

2- دەشتەكانى ناوەوە:
   	 ئەو دەشتانە دەكەونە بەشى ناوەوەى كیشوەرەكە، تێكڕاى درێژیان لە باكوورەوە بۆ باشوور نزیكەى (4000) كیلۆمەتر دەبێت. و پانییەكەى (1920) كیلۆمەتر دەبێت، بەرزى ئەم دەشتانە لە رۆژهەڵات 450م دەبێت و تاوەكو بەرەو رۆژئاوە بچین بەرزیان زیاتر دەبێت تا دەگاتە 1500م.








ئاوو هەواى كیشوەرى ئەمەریكاى ئەنگلوسەكسۆنى:-
    ئاووهەواى جۆراوجۆرە بەسەر ئەم هەرێمانە دابەش دەكرێن:
أ- هەرێمى ئاوو هەواى جەمسەرى:-
    ئەم هەرێمە بەشى هەرە باكوورى كیشوەرەكە دەگرێتەوە، هاوینى كورتە، و زستانى درێژەو زۆر ساردە پلەى گەرمى لە هەندێ شوێنى دەگاتە (-534) پلەى سەدى و لە ڕووى بارانەوە ، بەگشتى بارانى كەمە بە زۆرى بەفرى لێدەبارێت. 
ب- هەرێمى ئاوو هەواى ساردو شێدار:-
   دەكەوێتە باشوورى هەرێمى یەكەم، ڕووبەرەكەى فراوانترە، و هاوینى درێژترە و زستانى ساردە وە نزمترین تێكڕاى پلەى گەرمى تیایدا دەگاتە (-53) پلەى سەدى. زۆربەى بارانى هەرێمەكە لە هاوین دایە.

جـ- هەرێمى ئاوو هەواى مام ناوەندى ساردى شێدار:-
     ئەم هەرێمە بەشى باشوورى ڕۆژهەڵاتى كەنەدا و بەشى باكوورى ڕۆژهەڵاتى وڵاتە یەكگرتووەكانى ئەمەریكا دەگرێتەوە. گرنگترین ڕواڵەتى ئەم هەرێمە زیادەڕۆ گەرمییە (تگرف حرارى) لە نێوان وەرزى هاوین و زستان.تێكڕاى باران بارینى ساڵانە لەم هەرێمەدا لە نێوان ( 380 – 1000) ملم.و زۆربەى بارانى ئەم هەرێمەلە وەرزى هاوین دایە. 
د- هەرێمى ئاووهەواى نیمچە خولگەیى شێدار:-
    دەكەوێتە باشوورى هەرێمى سەرەوە زستانى مامناوەندە، و هاوینى گەرمترە باران لەم هەرێمە دا زۆرە، ئەم هەرێمە دەكەوێتە ژێر كاریگەرى گێژەلوولە خولگەییەكان كە لەم ناوچەیەدا بە(هێركین) ناسراون.

ه- هەرێمى ئاووهەواى كیشوەرى:
    ئەم هەرێمە بەشى ناوەوەى كیشوەرەكە دەگرێتەوە بەتایبەتى دەشتەكانى ناوەوە.  ماوەی گەرمى بەرزە. پلەى گەرمى نزم دەبێتەوە هەر چەندە بەرەو باكوورى هەرێمەكە بڕۆین. بڕى باران بارینیش هەر چەند لە ڕۆژهەڵاتەوە بەرەو ڕۆژئاوا بڕۆین كەم دەبێتەوە.

و- هەرێمى ئاووهەواى ڕۆژئاواى كیشوەرەكان:-
    كەنارەكانى ڕۆژئاوا لە نێوان بازنەى پانى (540 - 560)ى باكوور دەگرێتەوە، زستانى مام ناوەندیە و هاوینى فێنكە، بارانى زۆرە و بەدرێژایى ساڵە.
ز- هەرێمى ئاوو هەواى دەریاى ناوەراست:
     هەرێمى دەریاى ناوەراست بەشى باشوورى ڕۆژئاواى ولایەتە یەكگرتوەكانى ئەمەریكا دەگرێتەوە، بە تایبەتى ولایەتى كالیفورنیا هاوینى گەرم و وشكە، تێكڕاى پلەى گەرمى زیاترە لە (522) پلەى سەدى، و زستانى ساردو باراناویە.
ح- هەرێمى ئاووهەواى وشك و نیمچە وشك:-

    هەرێمى وشك (بیابان) ناوچەى بانەكان و ئاوزێلەكانى ناوەوەى بەشى باشوورى ڕۆژئاواى ولایەتە یەكگرتوەكانى ئەمەریكا دەگرێتەوە و پلەى گەرمى بەرزەو ، بڕى باران بارینى كەمە.
   هەرێمى نیمچە وشك بەشى ڕۆژئاواى دەشتەكانى ناوەوە دەگرێتەوە دەكەوێتە ڕۆژهەڵاتى چیاكانى رۆكى بارانى كەمترە لە هەرێمەكانى تر. 


4- گرنگترین رووبارو دەریاچەكانى كیشوەرەكە:-
ئەم كیشوەرە دەوڵەمەندە بەدەرامەتى ئاو. و لێرەدا تەنها ئاماژە بە ئاوى سەرزەوى دەكەین (ڕووبار - دەریاچە)كان.

ڕووبارەكانى كیشوەرەكە:
     كیشوەرەكە كۆمەڵە ڕووبارێكى جۆراوجۆرى پیادا تێپەڕدەبێت لە ڕووى درێژیەوە. و پشت بەستن بە رێژگەى ڕووبارەكەن دابەش دەكرێن بۆ ئەم كۆمەڵانەى خوارەوە:

أ- ئەو ڕووبارانەى دەڕژێنە زەریایى ئەتڵەسى:-
وەك 1- رووباری سانت لۆرانس
      2- رووبارەكانی ئەپەلاشیان كۆمەڵێ رووبار دەكرێتەوە كە لە بەرزاییەكانی ئەپەلاشیان هەڵدەقوڵێن و دەڕژێنە زەریای ئەتلەسی.

ب- ئەو ڕووبارانەى دەڕژێنە زەریاى بەستەڵەكى باكوور و كەنداوى هدسن:-
ئەم ڕووبارانە دەگرێتەوە (ڕووبارى مەكنزى و ڕووبارى سەسكجوان).

جـ- ئەو ڕووبارانەى دەڕژێنە زەریاى هێمن:-
    ئەو ڕووبارانە دەگرێتەوە بەرەو ڕۆژئاوا دەڕۆن و دەڕژێنە زەریاى هێمن، ئەم ڕووبارانە درێژنین و ئاوەڕۆیان خێرایە. گرنگترینیان ئەمانەن (ڕووبارى یوكن – فریزر – كوڵومبیا-  كولورادۆ –سان كینۆ … هتد).

د- ئەو ڕووبارانەى دەڕژێنە كەنداوى مەكسیك:
    ئەو ڕووبارانە دەگرێتەوە كە بەرەو باشوور دەڕۆن و دەڕژێنە كەنداوى مەكسیك گرنگترینیان ڕووبارى ریوگراندو میسیسپی.

دووەم /  دەریاچەكان:
    لەسەڕووى كیشوەرى ئەمەریكاى ئەنگلوسەكسۆنى ژمارەكى زۆر دەریاچەهەن، گرنگترینیان ئەو دەریاچەیە كە بە دەریاچە مەزنەكان ناسراوە:

أ- دەریاچە مەزنەكان:
    دەریاچە مەزنەكان لە بنەڕەتدا لە (6) دەریاچە پێك هاتووە ئەم دەریاچانە بە گەورەترین خەزانى ئاو دادەنرێن لە جیهاندا. ڕووبەرەكەى نزیكەى (246) هەزار كیلۆمەتر چوارگۆشەیە. بە ڕێگەى ئاوەڕۆى دەستكرد، دەریاچەكان بەیەكەوە دەبەسترێنەوە، ڕووبارى سانت لورنس  ئاوى دەریاچەكان بە زەریاى ئەتلەسى دەبەستێتەوە. 

5- ڕووەكى سروشتى:
    جۆراوجۆرى ڕووەكى سروشتى وە دابەشبوونى بەندە بە پلەى یەكەم بە جۆرى ئاوو هەوا. بەم شێوەیە ڕووەكى سروشتى لە كیشوەرەكە بۆ ئەم هەرێمانەى خوارەوە دابەش دەبێت، 
أ- هەرێمى گژوگیاى تەندرا:	
   ئەم هەرێمە بەشى باكوورى كیشوەرەكە دەگرێتەوە. گژوگیاى ئەم هەرێمە كورتن و تەمەنیشیان كورتە، دوو تا سێ مانگ دەژین. بەناوبانگترینیان (قەوزە)یە.كە لەوەڕگایەكى باشەبۆ ئەو ئاسكانەى لەم هەرێمە دەژین.
ب- هەرێمى دارستانى سنۆبەرى:-
    ئەم هەرێمە دەكەوێتە باشوورى هەرێمى تەندرا، بە پشتێنەیەكى فراوان لە ڕۆژهەڵاتەوە بەرەو ڕۆژئاوا درێژ دەبێتەوە، بە تایبەتى لە باشوورى ئەلاسكاوە بەرەو باكوورى ناوەڕاستى كەنەدا. بە هەرێمێكى گرنگى دارستان دادەنرێت. بۆ مەبەستى بەرهەمهێنانى دارى نەرم لە جیهاندا، كە لە ڕووى ئابوورییەوە گرنگى زۆرە. 

جـ- هەرێمى دارستانى تێكەڵاو:
    ئەم هەرێمە لە دارستانى سنۆبەر، و دارستانى گەڵاوەریووەكان تێكەڵاوە دارستانى سنۆبەرى بەشى باكوورى ئەم هەرێمە دەگرێتەوە و دارستانى گەڵاوەریوەكان بەشى باشوورى دادەپۆشێت. ئەم هەرێمە بەشى باكوورى ڕۆژهەڵاتى ولایەتە یەكگرتووەكانى ئەمەریكا دەگرێتەوە.

 د- هەرێمى دارستانى گەڵاوەریوەكان: دارى ڕەق -:
    دارستانەكانى ئەم هەرێمە دارەكانى گەڵایان پانە و دارى ڕەقن و گەڵا هەڵوەریوون، دەكەوێتە باشوورى هەرێمى دارستانى تێكەڵاو. ئەم جۆرە دارستانە لە بەشى باشوورى ڕۆژهەڵاتى ولایەتە یەكگرتوەكانى ئەمەریكا هەیە.
 
ه- هەرێمى دارستانى ڕۆژئاواى كیشوەرەكان:
    بەباشترین جۆرى دارستان دادەنرێت لە ڕووى چڕى دارەكانى و جۆراوجۆرى دارەكانى بەناوبانگترین دارى ئەم دارستانە دارى سورە، كە بەزەبەلاحى و بەرزى و باشى دارەكەى دەناسرێت. 




و- هەرێمى دارستانى دەریاى ناوەڕاست:
    دارەكانى ئەم دارستانە هەمیشە سەوزن و گەڵایان پانە، لە جۆرى دارو درەختى كورتن، و دەكەوێتە ولایەتى كالیفورنیا گرنگترین دارى ئەم هەرێمە زەیتونە و باویە.

ز- هەرێمى ڕووەكى گژوگیا:-
ئەم هەرێمە دەكرێتە دووبەش:
1- هەرێمى گژوگیاى درێژ: كە دەشتەكانى ناوەڕاست دەگرێتەوە گژوگیاكەى لە جۆرى بەرارى درێژە.
2- هەرێمى گژوگیاى كورت: كە بەگژوگیاى ستێپس دەناسرێت. ئەم هەرێمە، دەشتە مەزنەكان دەگرێتەوە.
ح- هەرێمى ڕووەكى بیابان:
    ئەم جۆرە ڕووەكە لە ولایەتەكانى باشوورى ڕۆژئاواى ولایەتە یەكگرتوەكانى ئەمەریكا بڵاون. پلەى گەرما بەرزە رێژەى بەهەڵمبوون بەرزە. لەگەڵ باران بارین ڕووەكى زۆرى لێ شین دەبێت لە پاش نەمانى باران وشك دەبێت وەك ڕووەكەكانى بیانى موجاف.
دووەم /دانیشتوان
    كیشوەرى ئەمەریكا ئەنگلوسەكسۆنى بە ناوچەى پێشوازى كردنى لێشاوەكانى ئادەمى جۆراوجۆر و یەك لە دواى یەك دادەنرێت. كە لە كیشوەرەكانى ئاسیاو ئەورووپا و ئەفریقیاوە هاتوون. لەگەل ئەوەش هیندیە سوورەكان بە دانیشتوانى ڕەسەنى كیشوەرەكە دادەنرێن. ئیسپانییەكان وەك كۆچبەرى ئەوروپى بە یەكەمین كۆمەڵە دادەنرێت كە هاتوون بۆ كیشوەرەكە و لە كالیفورنیا و فلوریدا نیشتەجى بوون. لە پاشان فەرەنسییەكان هاتوون لە پاشان بەریتانیەكان.. هتد. بەڵام هاتنى ڕەش پێستەكانى ئەفریقى بە شێوەى بازرگانى كۆیلە هاتوونە كیشوەرەكە ژمارەى دانیشتوانى لە ساڵى 2001، دەگاتە (316) ملیۆن كەس. زۆربەى هەرە زۆرى دانیشتوان لە وڵاتى وڵاتە یەكگرتووەكانى ئەمەریكا دەژین، كە ژمارەیان زیاترە لە (284) ملیۆن كەسە، وە نزیكەى (32) ملیۆن كەس لە وڵاتى كەنەدا دەژین.
    لە ڕووى دابەش بوونى دانیشتوانەوە ناڕێكییەكى بەرچاو هەیە لە كیشوەرەكە، بەگشتى چڕى دانیشتوانى كیشوەرەكە كەمە (26 كەس/ كیلۆ مەتر چوارگۆشەیە). ئەویش بۆ ئەم هۆكارانەى خوارەوە دەگەڕێتەوە:-
1-	 درەنگ ئاوەدان كردنەوەى كیشوەرەكە.
2- دانانى كۆسپ و بەربەست بۆ كۆچبەران.
3– جێبەجێ كردنى شێوازى كەمى منداڵبوون ( تحـدید النسل).
ڕێژەى زیاد بوونى ساڵانەى دانیشتوان لە كیشوەرەكە زۆر نزمە ڕێژەكە دەگاتە (0.5 %). و زۆربەى دانیشتوانى كیشوەرەكە لە شارەكان دەژین و، ڕێژەیان دەگاتە( 75% ). 

سێیەم/ چالاكییە ئابوورییەكان
أ- كـشتوكالأ: 
    لە ڕووى كشتوكالییەوە وڵاتانى كیشوەرەكە پێش كەوتوون، ئەمەش بۆ چەند هۆكارێك دەگەرێتەوە گرنگترینیان ئەمانەن:-
1-	فراوانى زەوى كشتوكاڵى.
 2- گرنگیدان بە كشتوكالأ بۆ مەبەستى بازرگانی.
3- گونجانى بارى ئاوو هەوا.
4- بەكار هێنانى ئامێرى كشتوكاڵى، و تەكنەلۆژیاى نوێ لەبەرهەمهێناندا.
    و پەیڕەوكردنى لایەنى زانستى كشتوكاڵى بەرپرسە لە پێشكەوتنى وڵاتانى كیشوەرەكە لەم بوارە. سەرەڕاى بەكارهێنانى ئامێرى كشتوكاڵى پێشكەوتوو،  بەكارهێنانى پەینى كیمیایى بەشێوەى زانستیانە... هتد.
گرنگترین بەرووبوومى كشتوكاڵى لە كیشوەرەكە (گەنم)ە، لەپاشان (گەنمە شامى، برنج، لۆكە، تووتن.... هتد).  وە بە هەمان شێوە لەڕووى بەخێوكردنى ئاژەڵەوە ئەم كیشوەرەئاژەڵى زۆرە.
 
ب- پیشەسازى:
    لە ڕووى پیشەسازییەوە، وڵاتانى ئەم كیشوەرە كە پێشكەوتوون، بەرووبوومە پیشەسازییەكانى لە زۆربەى بازارەكانى جیهاندا بەدى دەكرێن. وا مەزندە دەكرێت كە وڵاتە یەكگرتوەكانى ئەمەریكا و كەنەدا سێ یەكى بەرووبوومى پیشەسازى جیهانى بەرهەم بهێنن. ئەمەش بۆ چەند هۆكارێك دەگەڕێتەوە، گرنگترینیان (زۆرى كەرەستەى خاوى ڕووەكى – ئاژەڵى – كانزایى) و زۆرى دەرامەت و سەرمایە(رۆوس الاموال)، و زۆرى جۆرەكانى وزە (خەڵووز- نەوت – غازى سروشتى – وزەى ئاو ... هتد).
گرنگترین پیشەسازیەكان:
لە كیشوەرى ئەنگلۆسەكسۆنیدا دوو جۆرە پیشەسازى هەن:
1- پیشەسازى دەرهێنان (كە بریتیە لە دەرهێنانى نەوت – گازى سروشتى – كانزاى مس ... هتد)
2- پیشەسازى گۆڕین (بەرهەم هێنانى ئامێرە كارەباییەكان، ئاسن و پۆڵا – ئۆتۆمبێڵ ... هتد)
    