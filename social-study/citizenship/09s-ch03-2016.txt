
بەندى سێیەم
سیستەمە حوكمڕانییەكان
    سیستەمە سیاسییەكان چەند جۆرێكن، لەم بەشەدا بەكورتى باسى گرنگترین سیستەمە حوكمرانییەكان دەكەین:-
1- حوكمى تاكڕەوى
    لەم شێوە حوكمڕانیەدا تاكە كەسێك دەسەڵاتدارە و پیادەى حوكم دەكات، بە شێوەیەك بە مافى كەسێتى خۆى دادەنێت و گشت دەسەڵاتەكانى حوكم لەژێر دەستى ئەودا دەبێت و ئەو بەڕێوەى دەبات، ئەمەش یا بەمیراتگرى یا بە دەسكەوت. لە سێبەرى ئەم جۆرە رژێمانەدا بەرپرسان لایەنگیران بۆ دەبێت و لەژێر دەستى تاكە كەسێك فەرمانڕەوایى دەكرێت، راو بۆچوونى گەل هیچ نرخێكى نابێت تاكە كەسەكەى كە فەرمانڕەوایى دەكات دەست بە سەر كارو دەستى بەسەر ماف و ئازادى هاووڵاتیاندا گرتبێت.
ئەمەش دەبێتە دوو بەش:

 چالاكى:
((حوكمى تاكڕەوى زۆرجار خەسڵەتی زۆردارى لە خۆ دەگرێت))
((گروپێك لە قوتابیان لە بارەى لایەنە باشەكان و خراپەكان حوكمى تاكڕەوى راپۆرتێك بۆ گفتوگۆكردن ئامادە دەكەن))
لە نموونەى حوكمى تاكڕەوى وەكو حوكمڕانی  ........... و .............. .


أ-پاشایەتى بێ سنوور:
   پاشایەتى بێ سنوور پشت بە میراتگرى دەبەستێت، بەو مانایەى گواستنەوەى دەسەڵات بەپشتاو پشتە، سەرۆكى وڵات لە سێبەرى ئەم جۆرە رژێمانە جا بە ناوى میر بێت یا سوڵتان یا پاشا یا ئیمپڕاتۆر یا بە هەر ناوێك داڕێژرابێت تەنها سەرچاوەى دەسەڵاتە و خاوەنى هێزو بڕیارە، دەسەڵاتێكى دیاریكراوى سنووردارى نییە، بەڵكو سەربەستە لە بەڕێوەبردن و بڕیاردان بەبێ هیچ چاودێر و سانسۆرێك، میللەت بەگشتى دەكەوێتە ژێر ركێف و فەرمان و بڕیارەكانى ئەوەوە، دەبێت هەمووش گوێڕایەڵى فەرمانەكانى بن.
رژێمى پاشایەتى بێ سنوور لە سەدەكانى كۆن و سەدەكانى ناوەڕاستدا باو بووە, بەڵام لەكاتی ئێستادا نەماون، یان  زۆر بە دەگمەن ماون، ئەم رژێمانە گۆڕاون بۆ پاشایەتى دەستوورى سنووردراو، بەڵام پاشماوەیان لە زۆر شوێنى جیهان ماوە. 
ب- رژێمى دیكتاتۆرى كۆمارى:
  ئەم جۆرە رژێمە شێوەیەكە لە شێوەكانى فەرمانڕەوایكردنى تاكە كەسى بونیاد نراوە كە تاكە كەسێك دەسەڵات بەڕێوە دەبات، بەڵام ئەم جۆرە فەرمانڕەوایەتییە بەمیراتگرى و پشتاوپشت نابێت، بەڵكو بە سەپاندنى هێز و كودەتا تاكە كەسێك دەسەڵات دەگرێتە دەست و دەبێتە سەرچاوەى گشت دەسەڵاتەكان و خاوەنى سەرجەم بڕیارو فەرمان و لەكار لابردنێك، دەبێت میللەت بەگشتى گوێڕایەڵى و سەر دابنوێنێ بۆى، بەبێ هیچ سەرپێچى و گفتوگۆ كردنێك لەسەر بڕیارەكانى نابێت هیچ  بۆچوونێك لەسەر ڕاو بۆچوونى ئەودا بێت و بەرهەڵستكارى فەرمانەكانى بكرێت.
    دیكتاتۆریەت رژێمێكى تاكە كەسییەو پشت بەگەل نابەستێت، بایەخ  بە راى گشتى خەڵك نادات، دەسەڵاتى بەسەر گشت دەزگاكانى دەوڵەتەوە هەیە، دەسەڵاتێكی فراوان و ڕەهاى هەیە.هەندێ جار بڕیارەكانى لە سەرووى یاساوەن، ئەو تاكەش بە دیكتاتۆر ناسراوە بەماناى فەرمانڕەوایەكى ناڕەوا یان سەركوتكەر یان فەرمانڕەوای خۆسەپێنەر.. ئەم دیكتاتۆرەش بە رێگەى زەبرى هێزو شۆڕش یان رێگەى كودەتاى سەربازى (انقلاب العسكرى) یان لە رێگەى هەڵبژاردنى لەلایەن گەلەوە دێتە سەر دەسەڵات، بەڵام پاش ماوەیەك دەسەڵاتى خۆى دەسەپێنێ و هەموو دەسەڵاتەكان دەخاتە ژێر دەستى خۆیەوە، بەهەمان شێوە گەر گەل ئەنجومەنى نوێنەرانى هەبێ ئەوا ئەنجومەنەكەش لە ژێر فەرمانى ئەودا كار دەكات، نابێ دژایەتى فەرمانى ئەو بكرێ نموونەى ئەم رژێمانە زۆرن رژێمى (سەدام حسێن) یەكێك بوو لەم شێوازى حوكمكردنە.
چالاكى: 
      ــ  جیاوازى لە نێوان رژێمى پاشایەتى و كۆمارى دیكتاتۆرى چییە؟
-	ئەنجومەنى نوێنەران (پەرلەمان) چ رۆڵێك دەبینێ؟
-	باسی كردەوە خراپەكانی رژێمی سەدام بكە.

ئامانجەكانى دیكتاتۆر چییە؟
  دیكتاتۆر (پاشا بێت یان سەرۆك كۆمار) بۆ هێنانە دى ئامانجەكانى و درێژەدان بە دەسەڵاتى پشت بەم رێگەیانە دەبەستێ:-
1- حوكمى تاكڕەوى حیزبى لە وڵاتدا، واتە تاكە حیزبێك كە لە وڵاتدا رێى پێدراوە حیزبى دیكتاتۆر خۆیەتى و رێگە بە دروستبوونى پارتى رامیارى دیكە نادات، هەروەها گشت سەندیكاو رێكخراوە ئافرەتى و كرێكارى و خوێندكارى و قوتابى.... هتد. هەموو هەر لە ژێر دەسەڵاتى خۆیەتى و سەر بە پارتى فەرمانڕەوایە. نموونەى رژێمى نازى لە ئەڵمانیا و فاشى لە ئیتاڵیا.
2- دەست بەسەر داگرتنی گشت هۆیەكانى راگەیاندن و دەزگاكانى پڕوپاگەندە لە پێناو بەرژەوەندییە تایبەتیەكانى خۆى.
3- رێگرتن و سنووردانان بۆ ماف و سەربەستییە گشتییەكانى گەل.
4- هەندێ جار پەنا دەباتەبەر پرۆسەى هەڵبژاردن بۆ چەواشەكردنى خەڵكى و لە پێناو پیشاندانى جۆرێك لە خۆ دەرخستن بەوەى حكومەت لە بەرژەوەندى گەل و وڵات كار دەكات.
5- دیارترین نیشانەى حوكمى دیكتاتۆرى بریتییە لە زۆردارى و توندوتیژى و خوێنڕشتن و شەڕو كوشتار و جینۆسایدكردنی هاونیشتمانیان.

   چالاكى: دیكتاتۆر چۆن دەسەڵات وەردەگرێت؟
-	رۆڵى گەل لە دەسەڵاتدا چى دەبێت؟
-	چەند نموونەیەك بۆ حكومى دیكتاتۆر لە جیهان بهێنەوە..

2- حكومەتى دیموكراتى  ئەم جۆرە سیستەمە بە پێچەوانەى حكومەتى تاكە كەسییە لێرەدا دەسەڵات راستەوخۆ دەكەوێتە دەست گەل، یاخود لە رێگەى نوێنەرەكانەوە دەسەڵات بەڕێوە دەبات.
  دیموكراتیەت زاراوەیەكى (ئەغریقى)یە بەماناى فەرمانڕەوایى گەل دێت، بنەماكانى دیموكراتى لە نێوان ماوەى هەردوو شەڕى جیهانى بە شێوەیەكى تەواو جێگیر بوو، دواى كۆتایى جەنگى جیهانى دووەم هەموو لایەنە سیاسیە گرنگەكان دەستیان كرد بەوەى نازناوى دیموكراسى بەسەرخۆیاندا ببڕن، هەتا هەندێ رژێمە نادیموكراتیەكانیش وایان لێهات بانگەشەی دیموكراتی بكەن.
دوو جۆر دیموكراتى هەیە:
1-	دیموكراتى ڕاستەوخۆ: ئەم شێوازە راستەوخۆیە لەسەر ئاستى رژێمە سیاسییەكانى وڵات و هەموو تاكەكانى گەل كۆدەبنەوە لەكاتى كارێك كە پەیوەندى بە چارەنووسیانەوە هەبێت بڕیارى لەسەر دەدەن، ئەم جۆرە دیموكراتییە لە شارە یۆنانیەكانى كۆندا جێبەجێ دەكرا، بەڵام تا ئێستاش بە شێوەیەك لە شێوەكان لەسەر ئاستى رێكخراو كۆمەڵە و پارتە دیموكراتییەكان كارى پێدەكرێ و بڕیارەكان لەلایەن ئەندامانى راستەوخۆ وەردەگیرى و راى خۆیان لەسەر پیشان دەدەن، هەروەها لەبۆنەى تایبەتدا وەكو كۆنگرە گشتیەكان و كۆبوونەوە خۆییەكاندا، هەروەها چەندین وڵاتیش تا ئێستا پەنا دەبەنە بەر ئەو شێوازە لەرێى ریفراندۆمى گشتى بۆ بڕیاردانى هەندێ بابەتى دیاریكراو وەك ئەو ریفراندۆمانەى (راپرسى) لە هەندێ وڵاتانى ئەوروپا رۆژئاوا ئەنجامدراون بۆ بەدیارخستنى راى گەل لەچوونە نێو یەكێتى ئەوروپا.
   چالاكى: 
-	بەكارهێنانى نەخشە بە هاوكارى قوتابییان... نموونەى چەند دەوڵەتێكى دیموكراتى لە جیهاندا دەست نیشان دەكرێت.

2- دیموكراتى ناڕاستەوخۆ: ئەم شێوازە زیاتر لەسەر ئاستى رژێمە سیاسییەكانى وڵات جێبەجێ دەكرێ، چونكە ئەنجامدانى دیموكراتى راستەوخۆ كارێكى گرانەو ناتوانرێ ئەم هەموو خەڵكە كۆبكرێتەوە و رایان وەربگیرێ، بەڵكو لە رێگەى نوێنەرایەتییەوە دەبێت كە هاووڵاتیان لە پرۆسەى هەڵبژاردندا نوێنەرەكانیان بۆ پەرلەمان هەڵدەبژێرن، كە دەزگایەكە دەسەڵاتە بڕیارى سیاسى تێدا وەردەگیرێت، واتە نوێنەرەكان لە جیاتى هاووڵاتیان بڕیارى گرنگ و چارەنووسساز دەردەكەن، چونكە ئەوان نوێنەرى هەڵبژێردراون.
  لە یاساكانى سەرۆكایەتى كاتێ سەرۆك كۆمار دەسەڵات وەردەگرێت دەبێت گەل هەڵیبژاردبێت، بۆ ئەوەى ئەو كارەى یان بە یاساكانى پاشایەتى و پاشایەتى دەستوورى یاخود كۆمارى بێت، كە ئەمەش بەستراوە بە دەستوورى یاسایى هەر وڵاتێك لە ئەنجومەنى نوێنەرایەتى (پەرلەمان) كە لەلایەن گەلەوە هەڵبژێردراون، بەمجۆرە پاشا دەبێتە رەمزێك بۆ یەكگرتنى وڵات، بۆى نییە دەست بخاتە كاروبارەكانى حوكم لەوەى زیاتر كە بۆى دانراوە تەنیا بەگوێرەى ئەو یاسایە نەبێت كە لە دەستوورى فەرمانڕەوایى دیاریكراو.

   چالاكى: ماناى دیموكراتیەت چییە؟
-	جۆرەكانى دیموكراتیەت چین بیانژمێرە؟
-	دیموكراتى راستەوخۆ بۆ هەڵبژاردنى گشتى نابێ؟












پرسیارەكانى بەندى سێیەم
پ1. ئەم رستانە تەواو بكە:
1- وشەى دیكتاتۆر بە ماناى .......... یان ......... یان .........دێت.
2- دیموكراتیەت دوو جۆرى هەیە  ............ ، ............
3- ئامانجەكانى دیكتاتۆر بریتییە لە: 1.......... 2.......... 3..........
     4.......... 5 ........... .
پ2. دیموكراتى ناڕاستەوخۆ زیاتر لەسەر ئاستى رژێمە سیاسییەكان جێبەجێ دەكرێت؟
پ3. بەراوردێك لە نێوان ئەمانە بكە:
1- دیكتاتۆرى پاشایەتى و دیكتاتۆرى كۆمارى.
