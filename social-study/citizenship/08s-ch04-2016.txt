

بەندى چوارەم
كۆمەڵگاى شارستانى
        كۆمەڵگاى شارستانى ئەو كۆمەڵگایەیە كە تاكەكانى توانیویانە بگەنە ڕادەیەكی واى پێشكەوتن كە بەئاسانى لە كۆمەڵگاكانى ترى دراوسێ جیا بكرێنەوە. جا ئەم پێشكەوتنە چ لە بوارى بیرى یا كلتوورى یا فەرهەنگى یا زانستى یا بیناسازى یا ئەخلاقییەوە بێت یا هەر بوارێكیتر كە بەهۆیەوە بتوانرێت خەسڵەتێك لە خەسڵەتەكانى شارستانى لەخۆى بەرجەستە بكات ‌و لە كۆمەڵگایەكى ترى مرۆڤى جیا بكرێتەوە.
كەواتە شارستانییەتى كۆمەڵگا خۆى لەو دەسكەوتە زۆر هەمەلایەن‌و جیاجیایانەى كۆمەڵگاوە دەبێنێتەوە كە تاكەكانى بە هەولأ‌و ماندوبوونى چەندین ساڵەیان بەدەستیان هێناوە، یاخود توانیویانە سوود لە دەستكەوت‌و شارستانیەتى دراوسێكانیان وەربگرن ‌و هەندێ گۆڕانكارى ئەرێیانەى (ایجابى) تێدا بكەن‌و دووبارەو لە بەرژەوەندى كۆمەڵگاكەیان بەكارى بهێنن. ئەو كۆمەڵگایانەى كەڕادەى پێشكەوتنى شارستانییان لە كۆمەڵگایەكىتر بەهەر هۆیەكەوە بێت لە پێشتر بێت، دەبینین ڕادەى جموجۆڵى تاكەكانیان‌و ڕادەى گەشەسەندنى زانستى‌و بیناسازى‌و كلتووریان لەچاو كۆمەڵگاكانى تر لە پێشترە، ئەمەش ئەوەمان بۆ ڕوون دەكاتەوە كەوا بە شارستانى بوونى كۆمەڵگا چەندە لە بەرژەوەندى ئێستاو داهاتووى كۆمەڵدایە.
نەتەوەى كوردیش وەك نەتەوەكانیتر خاوەن شارستانییەتى خۆیەتى، لەپالأ ئەوەشدا لەگەلأ نەتەوەكانى دراوسێیدا بەشدارى چالاكى لە بونیاتنانى شارستانییەتى ناوچەكە هەبووە، كە ئەمەش ئەوە دەگەیەنێ كە كۆمەڵگاى 
كوردستانى چەندە كۆمەڵگایەكى شارستانى‌و چەندە كۆمەڵگەیەك بووە دژ بە هەموو ڕووكارێكى ناشارستانى، ئەوەتا مێژووى نەتەوەكەمان بریتییە لە سیماكانى شارستانى‌و ئاواكارى ‌و ڕەوانبێژى ‌و ئەدەب‌و زانست، بەڵام ئەوە نەیارانى كۆمەڵگاى كوردستانین بیرى نەتەوە پەرستى‌و تەماحكارانەیان بڕیوەتە كۆمەڵگاى كوردى ‌و زۆرێك ڕووكارى شارستانى‌و مرۆیى ‌و زانستى هەیە بە درێژایى مێژوو لەناو بردووەو كلتوورو شارستانییەتى خۆیان بەسەردا سەپاندووە، بەمەبەستى شێواندنى ناسنامەى نەتەوەییمان.
كۆمەڵگا شارستانییەكان بێ بنەماو بناغەى دیاریكراو نایەنە دامەزراندن، ئەو بنەمایانەش لە هەریەك لەو كۆمەڵگایانەدا بەدى دەكرێن مەرج نییە لە ڕووى ناوەرۆكەوە لەیەك بچن، چونكە هەر كۆمەڵگایەو بنەماى تایبەت‌و بنەماى گشتییان هەیە، لێرەدا گرنگترین بنەماكانى كۆمەڵگا شارستانییەكان لەم چەند خاڵانەى خوارەوەدا دەتوانین كورت بكەینەوە:










1- بنەماى ئاواكارى (العمرانى):
         واتە بوونى بارودۆخێكى مرۆیى وا كە تاكەكانى ئەو كۆمەڵگایە بتوانن كۆمەڵى ئاواكارى وا دروست بكەن، بە شێوەیەك هێمنى ئاسایش بۆ ماوەیەكى دوورو درێژ  بەرقەرار بووبێ ‌و پڕۆژەكانى ئاوەدانى‌و بژێوى فەراهەمكراو بێت تاوەكو ئەندامانى كۆمەڵگا كە بوارى بۆ داهێنانیان بۆ بڕەخسێ.





2- بنەماى ئابوورى:
      ئەمەش ئەوە دەگەیەنێ كە هەریەكە لەو كۆمەڵگا شارستانییانە خاوەن ئابوورییەكى تایبەت بە خۆیانن ‌و چونیەتى بەرهەمهێنان‌و دابەشكردنى بەرهەم، ئامرازەكانى بەرهەمهێنان دەگرێتەوە، بۆیە سەیر نییە لانەى كۆمەڵگا شارستانیە گەورەكان نزیك ڕووبارو سەرچاوەى ئاوەكان بێت، چونكە یارمەتى پڕۆژەكانى ئاودێرى‌و ئاواكارى كۆمەڵگا دەدات.

3- بنەماى ڕۆشنبیرى ‌و كلتورى:
      ئەگەر سەیرى كۆمەڵگا شارستانییەكان بكەین، دەبینین هەریەكەیان كلتورو ڕۆشنبیرییەك پیادە دەكەن جیا لە كۆمەڵگایەكى تر، ئەمەش خۆى لە شێوازى نووسین‌و قسەكردن‌و جلپۆشین‌و داب‌و نەریتى كۆمەڵایەتى‌و سەرجەم ڕەفتارى تاكەكانى ئەو كۆمەڵگایە دەبینێتەوە كە دەبینین لە هەریەكە لەو كۆمەڵگا شارستانییانە بە جۆرێكەو لەوەیتر جیاوازە.

4- بنەماى بیریى (فیكرى):
      ئەمە بنەمایەكى گرنگە، چونكە كاریگەرى ڕاستەوخۆى بەسەر بنەماكانى ترەوە هەیە. مەبەستمان لە ڕادەى ئەو بیروڕایانەیە كە كۆمەڵگاكە پێگەیشتووە لە چوارچیوەی بەرجەستەكردنى بیرێك لە چوارچێوەیەكى دیاریكراو، كارپێكردنى بەشێوەیەكى ئارەزوومەندانە یا بە زۆرەملێ.







5- بنەماى ئایینى:
       لەبەر ئەوەى ئایین ڕۆڵێكى گەورە لە ڕێكخستنى كۆمەڵگا دەگێڕێ، بۆیە سەیر نییە لە كۆمەڵگا شارستانییەكاندا ئایین بۆتە بنەمایەكى گرنگى بەڕێوەبردن‌و ڕێكخستنى ژیانى ڕۆژانەى خەڵك، لە هەریەكە بەو كۆمەڵگا شارستانییانەدا دەسەڵاتدارن دەستیان بە ئایینێكەوە گرتووە یاخود هەوڵیانداوە ئاینێك بۆخۆیان بسازێنن.



6- بنەماى زانستى‌و فەلسەفى: 
       ئەمەش بنەمایەكى گرنگى كۆمەڵگا شارستانییەكانە، چونكە كاریگەرى بەسەر ڕادەى بەرهەمهێنان‌و ئاراستەكردنى بەڕێوەبردن‌و ڕەفتارى تاكەكانى كۆمەڵەوە هەبووە، ئەوە بیرە زانستیەكانن پڕۆژەى بەنداوەكانى سەر ڕووبارەكان ‌و ئامێرى بەرهەمهێنانى نوێ دادەهێنن، ئەوە بیرە فەلسەفییەكانن ڕەخنە لەبیروڕا كۆمەڵایەتییەكان دەگرن ‌و خوازیارى چاكسازی و گۆڕانكارین.

7- بنەماى یاسایى: 
         یاسا بنەمایەكى گرنگى ڕێكخستنى ژیانى مرۆڤەكانە، بۆیە كۆمەڵگا شارستانییەكان، سەرەتاكانى یاسادانانیان بۆ خۆیان داهێناوەو ئەم یاسایانەش سەرەتا بەشێوەیەكى ڕێكەوتن یا پەیمان بووە و دواتر لە لایەن دەسەڵاتدارانەوە بۆ دەقى یاسایى‌و سەپێنراوە.






8- بنەماى دەسەڵات (حوكم):
        مەبەستامان لەم بنەمایە ئەوەیە كە لەهەر یەكە لەو كۆمەڵگا شارستانییانە بەڕێوەبەرایەتییەك هەیە بۆ ڕاپەڕاندنى كاروبارى خەڵكى‌و چارەسەركردنى گرفت‌و ڕووداوەكان ‌و سەركوتكردنى ناڕەزایەتییەكان، لەو حوكم كردنەشدا دەسەڵاتداران پشت بە یاسا دانراوەكان‌و دامەزراوە كۆمەڵایەتییەكان‌و دامەزراوى سوپایى دەبەستێ. 