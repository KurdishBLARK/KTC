
بـەنـدى دووەم
 كۆمەڵگەو سروشتى پێكهاتەكەى
أ- كۆمەڵگە چیە؟
         مرۆڤـ بوونەوەرێكى كۆمەڵایەتییە ناتوانێت بەتەنها بژیت، پێویستى بە كەسانى ترە بۆ ئاڵوگۆڕكردنى سۆزو خۆشەویستى لەگەڵ كەسانى ترو هاوكاریكردن‌و یارمەتیدانى یەكترو پێكەوە ژیان، رەمەكى پێكەوە ژیان لە تاكدا پێى دەوترێت پێكەوە ژیانى كۆمەڵایەتى. واتە پێكەوە ژیانى بەكۆمەلأ ئەمەش رەمەكیەكە لە مرۆڤـ  وەكو ڕەوشتى لێهاتووە‌و بچووكترین رەمەكى بە كۆمەڵایەتى بوون لە مرۆڤـ ‌و ئاژەڵدا مەیل‌و حەزى دروستكردنى خێزانە، واتە گردبوونەوە لە چوارچێوەیەك كە سۆزو خۆشەویستى‌و ڕێزو هاوكارى كۆیان دەكاتەوە كە ڕەوشتەكان هاوبەشن لە نێوانیان، ئەمەش پێى دەوترێت خێزان، خێزانیش بچووكترین یەكەى كۆمەڵگایە، كۆمەڵگاش لەچەند خێزانێََََكى هەمەجۆر پێكدێت كە چەند فاكتەرێكى هاوبەش لە نێوانیاندا هەیە وەكو (خاك، زمان، مێژوو، داب‌و نەریت، ڕەوشت‌و خەسڵەتەكانى لەیەكچوو، پەروەردە‌و كەوابوو خێزان یەكەم ژینگەى كۆمەڵایەتییە كە دەورى مرۆڤى داوەو تیایدا هەڵسوكەوت دەكات ئەوە ڕێگا ئاسان دەكات بەو هۆیەوە پەیوەندى كۆمەڵایەتى لە نێوان ئەندامانیدا دروست دەبێت.

بەواتا كۆمەڵگە بریتییە لە (( گردبوونەوەى دانیشتووانە)) كە بڕوایان  بەیەك هیواو ئامانجى پیرۆز هەیە، قازانجى هاوبەش‌و پەیوەندى ڕێك‌وپێك كۆى كردوونەتەوە لە ژیاندا، هەروەها یەكێك لە نیشانەكانى كۆمەڵگە ئەوەیە كە هەمیشە لە گۆڕان دایە.




بـنـەمـاكـانى كـۆمـەڵـگـە
1- ناوچە یان زەوى:
        زەوى ئەو ڕووبەرە خاكەیە كە پێكهاتەكانى سروشت لەخۆدەگرێت‌و هۆكارەكانى ژیان بۆ مرۆڤـ دەستەبەر دەكات ‌و چەند كەسانێك لە شێوەى خێزان‌و گرووپى بچووك كە بەرژەوەندییەكان بەیەكەوە كۆیان دەكاتەوە لەسەر ئەم خاكە دەژیت بۆ بەردەوام بوونى ژیان بەكارى دەهێنین‌و سوودى لێوەدەگرن. بە درێژایى مێژوو ئەم ئاڵوگۆڕە بەردەوام دەبێت لە نێوان تاك‌و بەكارهێنراوەكانى زەوى بۆیە پارێزگارى لەم خاكە دەكات‌و قوربانى بۆ دەدات، چونكە پەیوەندیێكى ڕووحى لە نێوان مرۆڤـ‌و زەویدا هەیە.

2- شارستانییەتى:
       یەكێك لە بنەما سەرەكییەكانى هەموو كۆمەڵێك ئەوەیە كە شارستانییەتى تایبەتى خۆى هەبێت ‌و شارستانییەت لە ئەنجامى ململانێى نێوان مرۆڤەكان پێش دەكەوێت، كە ئەو كۆمەڵگایە لە ئەنجامى داهێنان‌و دروستكردن مێژووێك بۆ خۆیان تۆمار دەكەن كە بەردەوام شانازى پێوە دەكەن‌و دەبێتە دەستكەوتێكى نەتەوایەتى كە پێى دەوترێت شارستانییەت.


3- سوودى هاوبەش:
       هەموو ئەوانەى لە كۆمەڵگا دەژین ئاڵوگۆڕى سۆز‌و هاوكارى ‌و یارمەتیدان‌و بەرژەوەندى بەیەكەوە گرێیان دەدات كە ناتوانن بەتەنها بژین، بۆیە سوودى هاوبەش گەورەترین بنەمای كۆمەڵگایە.

4- پەیوەندى كۆمەڵایەتى:
      كۆمەڵناسان، پەیوەندى كۆمەڵایەتى بە بنچینەى سەرەكى كۆمەڵگا دادەنێن یا كۆمەڵگە پوختەى ئەو پەیوەندییە كۆمەڵایەتییەى كۆمەلأ‌و تاكەكانى كۆمەلأ بەیەكەوە دەبەستێت، بۆیە هەمیشە هەولأ دەدەن بۆ دانانى سیستەمێك كە ئاراستەكردن‌و ڕەفتار هەڵسوكەوتیان بەرامبەر كەسانى دیكە ڕێك بخات، ئەركى ئەم سیستەمە ئەوەیە كە ڕێ بە چالاكى بدات‌و لە هەمان كاتیشدا سنوورى بۆ دابنێت، چونكە ئەو سیستەمە لە ڕێگاى پەیوەندییە كۆمەڵایەتییەكانەوە ئەوانە دەست نیشان دەكات كە پێویستە بكرێن‌و ئەوانەیش كە نابێت بكرێن. 









5- یارمەتى‌و هاوكارى:
     ئەمە بنچینەى پێكەوە ژیانە بۆ بەردەوام بوون لەناو كۆمەڵگا كە هەموومان پێویستیمان بە یەكترە، كەسمان ناتوانین بەتەنها بژین بۆ پتەوكردنى فاكتەرەكانى بە كۆمەڵایەتى بوونى تاك دەبێ هەموومان یارمەتى‌و هاوكارى یەكتر بكەین.









6- گۆڕانى نوێخوازیى:
      بنەماى شارستانیەت‌و دانەبڕان لە ڕەوتى پێشكەوتنى كۆمەڵگاكانى ترى جیهانە، پێویستە دژى وەستان‌و كۆنەخوازى بوەستێت، ئەمیش بەهۆى پێشكەوتنى دامودەزگاى مەدەنى لە كۆمەڵگادا دەنێت.
   


























پەرەسەندنى كۆمەڵگە
      مێژوونووسان لەو بڕوایەدان كە خێزان لەسەرەتاى دروستبوونیدا بەو شێوەیە نەبووە كە هەیە، چونكە هۆكارى سەرەكى دامەزراندنى خێزان ئابوورى‌و بەرژەوەندى پێكەوە ژیان بووە، تاك نەیتوانیوە بە تەنها لە ئەشكەوتەكان بژیت بۆ بەردەوام بوون‌و خۆپاراستن لە كارەسات‌و ئافاتى سروشتى‌و ئاژەڵە دڕندەكان، بە كۆمەڵى بچووك بچووك لە شێوەى خێزان ژیاوە و مرۆڤـ پێویستى بە یەكێك بووە بۆ یارمەتیدانى‌و مسۆگەركردنى خۆراك‌و پێداویستییەكانى ژیانى، هەر ئەم هۆیەش بووە بۆتە هۆی موڵكایەتى لە تاك پەیدا بووە لە شێوەى ژنهێنان، بەڵام لەسەر ئەو یاساو مەرج‌و نەریتانەى ئێستا نەبووە، ئافرەت پایەكى بەرزى هەبووە لە خێزاندا، چونكە پەروەردەى مندالأ‌و هەڵسوڕانى هەموو كاروبارێكى ناومالأ كەوتبووە سەرشانى، هەرچەندە پیاو مسۆگەركردنى خۆراك‌و ژینگەى ئارام‌و پاراستنى ژن‌و مندالأ لە دڕندەو فەوتاندنى بە كارەساتى سروشتى لەسەر بووە، لەگەلأ ئەوەشدا ژن لە كۆكردنەوەى خۆراك و دروستكردنى كەلوپەلى ناومالأ ‌و جلوبەرگى لەسەر شان بووە. 
   لە كۆمەڵگاى سەرەتاییدا پیاو ئەوەندە پێویستى بە ژن هەبووە كە پاڵى پێوە ناوە لە ژنێك زیاتر بهێنێت، تا بۆ مندالأ زۆرى‌و گوزەران كەڵكیان لێوەربگرێت. لە ئەنجامى ئاڵۆزبوونى ژیان‌و زۆر بوونى هەمە جۆریی پێداویستییەكان خێزانەكان ناچاربوون یەك بگرن‌و كۆمەڵگەى بچووكى ساكار پێك بهێنن، ئەم كۆمەڵگە بچووك‌و ساكارانە بەرەبەرە بەهۆى زۆربوونى كەسانى ناویانەوە، یان یەكگرتنى چەند كۆمەڵێكى بچووك لەگەلأ یەكتریدا كۆمەڵگایەكى پەرەسەندوو پێشكەوتووتر‌و گەورەتریان پێكهێناوە بەهۆى زۆر بوونى پێداویستییەكانى ژیان‌و زیادبوونى داخوازییەكانى تاك گوزەران ئاڵۆز بووە، ئەمەش گەشەسەندنێكى تر بووە كە كۆمەڵگاى سەرەتایى لە ئەشكەوتەكان دەربچن‌و شوێنى كەنار دەریا و ڕووبار ‌و زەوى ‌و ڕووبەرى فراوانى كشتوكاڵى هەڵبژێرن، كۆمەڵگا بەوەش تێر نەبووە، چونكە بەكارهێنانى كشتوكالأ تەواوى پێداویستییەكانى جێبەجێ نەكردووە، بۆیە هەوڵى داوە ئامێر دابهێنێت بۆ زیادبوونى بەرووبومى كشتوكالأ‌و جێبەجێكردنى پێداویستییەكانى گوزەرانى ڕۆژانەو بۆ پاراستنى بەرژەوەندییەكان‌و دابەشكردنى موڵكایەتى بەرووبومى ڕۆژانە، بۆتە هۆى پەیدابوونى سیستەمى فەرمانڕەوایى‌و ئاین‌و كاروبارى ئابوورى‌و پەروەردەو سیستەمى خێزان‌و كۆمەڵایەتى‌و یاسا... لە ئەنجامى ئەمانەدا هەر كۆمەڵێك بووە خاوەنى خاك‌و قەوارەى سەربەخۆو شارستانییەتێكى تایبەتى جیا لە كۆمەڵگاكانى تر، بەم شێوەیە جیهان بەسەر چەندین كۆمەڵگەى جیاجیادا دابەشبوو. كە ناوى نرا دەوڵەت. ئەو كۆمەڵگایانەى كە ئێستا هەن دواى ئەوەى بەزۆر قۆناغى پێشكەوتن‌و پەرەسندندا تێپەڕیوون گەیشتوونەتە ئەم قۆناغەى كە ئێستا لە بووندا هەیە.







قۆناغەكانى پەرەسەندنى كۆمەڵگە
1- قۆناغى ڕاو و شكار:
       ئەم قۆناغە بەیەكەم قۆناغى بەرهەمهێنى تاك دادەنرێت ‌و یەكەم قۆناغى كارى سەربەستە كە هێزى كارى خۆى بۆ خۆى دەگەڕێتەوە. كە نیشانەیەكى گرنگى ئەم قۆناغە بووە، هەروەها نیشانەیەكى ترى ئەم قۆناغە ئەوە بووە كە مرۆڤـ لەیەك شوێندا نیشتەجێ نەدەبوو، چونكە گەڕان بەدواى ئاژەڵدا بەنیازى ڕاوكردنى واى لە مرۆڤـ كردبوو كە نەتوانێت لە شوێنێكدا بمێنێتەوە، هەر لەو شوێنەدا كە سەرچاوەى گوزەرانى ژیانى تەواو دەبوو دەى گواستەوە بۆ شوێنێكى تر.













2- قۆناغى ئاژەلأ بەخێو كردن: 
       بەشێوەیەكى گشتى قەبارەى كۆمەڵگەى ئاژەلأ بەخێوكردن لە كۆمەڵگەى ڕاو گەورەتر بوون، هۆى ئەمەش ئەوە بووە كە مرۆڤـ توانى هۆیەكانى گوزەرانى بدۆزێتەوە‌و دەستى بەسەر دابگرێت، ژیانى كۆمەڵان لەم قۆناغەدا دامەزراوتر بوو، چونكە پەیوەندى لە نێوان كۆمەڵگەكاندا پەیدابووە. هەروەها نیشانەیەكى ترى ئەم قۆناغە دروستبوونى ململانێ بوو لە نێوان كۆمەڵەكان لەسەر دەستگرتن بەسەر لەوەڕگاى ئاژەڵداو نیشانەیەكى ترى ئەم قۆناغە دروستكردنى خانوو بوو، بۆ ئەوەى جێگەى كۆچكردنى بەردەوام بگرێتەوە، لەگەلأ ئەمەشدا هێشتا هەندێك كۆمەڵگە هەبوون لە نێوان لەوەڕگاكاندا فێرى گەڕان بوو بوون دەستیان لێ هەڵنەدەگرت.




- قۆناغى كشتوكالأ:
        فێربوونى كشتوكالأ بە گەورەترین گۆڕان دادەنرێت لە ژیانى مرۆڤدا، چونكە كشتوكالأ واى لە مرۆڤـ دەكرد كە نیشتەجێ بێت‌و نەتوانێت لە زەوییەكەى دوور بكەوێتەوە، سنوورێك دیارى بكات بۆ دەسەڵاتى هێزى كارى لەسەر زەوى و ناچاربوو خانوو دروست بكات‌و شوێنەكەى قایم بكات ‌و لە نزیك كانیاوو ڕووبارو دەریاچە نیشتەجێ بێ، هەر ئەمەش بوو وایكرد پەرستگاو بنكەى پاراستن‌و كۆكردنەوەو دانانى یاساو پۆلیس‌و چەكدار بۆ پاراستنى. ئەمەش بووە هۆى سەرهەڵدان‌و چەكەرەكردنى بنەمایەكانى دەوڵەت، چونكە كۆمەلأ گۆڕا بۆ گوندو شار ‌و پەیوەندییە كۆمەڵایەتییەكانى ئەو كۆمەڵانەى لەسەر بنەماى كشتوكالأ دامەزرا بوون ئەو هێزو پتەوییەى نەما، چونكە دانیشتوان لەگوندو شارەكاندا دەژیان كە دوور بوون لەیەكەوە.





4- قۆناغى پیشەسازى:
         دوایین قۆناغى پەرەسەندنى ژیانى مرۆڤە، ئەمیش دواى ئەو هە‌وڵە زۆرانەى كە مرۆڤـ داى بۆ دۆزینەوەى نهێنییەكانى سروشت‌و بەكارهێنانیان بۆ خزمەتى خۆى. ئەو راستى و زانیارییانەى زاناكان بەكاریان هێنا بۆ پشكنینى سامانە سروشتییەكان‌و بەكارهێنانى بۆ خێرو خۆشى كۆمەڵگەى مرۆڤایەتى. سەرەتا مرۆڤـ بە پیشەسازى سووك (مانا فكتۆریا) دەستى پێكرد ئینجا بە پێى زۆربوونى پێداویستییەكان‌و زیادبوونى بەرهەمهێنان پیشەسازى قورس لە زۆر شوێنى جیهاندا دامەزرا. بەڕادەیەك كە هەندێك كۆمەڵگە لە ڕووى پێشكەوتنیانەوە لەم مەیدانەدا بە كۆمەڵگەى پیشەسازى گەورە ناودەبرێن، هەروەها هەندێك شارى بچووكیش بەرەبەرە پێشكەوتن‌و گەورە شارەكان زۆر بوون، بەڕادەیەك كە هەندێ شار ژمارەى دانیشتوانى گەیشتە چەندان ملیۆن كەس‌و لە ڕووى تەكنەلۆژیاوە بەشارى ئەلەكترۆنى ناو دەبرێن.

پەرەسەندنى پیشەسازى كارێكى گەورەى كردە سەر ژیانى ئابوورى گوندەكان، چونكە ژمارەیەكى زۆر لە دانیشتوانى گوندەكان كۆچیان كرد بۆ شارەكان بە پیشەسازییەوە خەریك بوون، ئەم كۆچكردنەش بووە هۆى كەمبوونەوەى دانیشتوانى گوندەكان. ئەم گۆڕانكارییە بووە هۆى گۆڕانى پەیوەندییە كۆمەڵایەتییەكان ‌و پەیوەندییە ڕاستەوخۆییەكان هەڵوەشایەوە. پەیوەندى لاوەكى شوێنى گرتەوە، واتە پەیوەندى لەنێوان خەڵكەكە لەسەر سوودو قازانجى هاوبەش دامەزرا. ئاڵۆزبوونى ژیان‌و زۆربوونى پێداویستییەكان واى لە مرۆڤـ كرد كە نەتوانێ ئامادەیان بكات.
دابەشكردنى كاروباریش ماناى دەركەوتنى شارەزایى (پسپۆرى)یە كە بەهۆى ئەمانەوە پێداویستییە جۆراوجۆرەكانى مرۆڤـ ئامادە كرا، كەواتە دابەشكردنى كاروبار بەجۆرە هاوكارى‌و یارمەتییەك لە نێوان ڕۆڵەكانى كۆمەڵگەدا دادەنرێت.
ئەم گۆڕانە مێژوییەى كۆمەڵگەى مرۆڤایەتى وەك سەرنجماندا بەچەند قۆناغێكى هەمەجۆرى تێپەڕبووە، بەڵام لەگەلأ ئەوەشدا قۆناغەكانى پێش قۆناغى پیشەسازى سیما‌و خەسڵەتى خۆیان پاراستووە واتە تا ئێستاش كۆمەڵگەى وا هەیە كەكارى سەرەكییان ڕاو‌و ئاژەڵدارى ‌و كشتوكاڵییە. ئەمانەش هەمووى بەیەكەوە بەندن، چونكە پیشەسازى دەبێتە هۆى پێشكەوتنى بەرووبوومى ئاژەڵدارى‌و زیادبوونى بەرهەمى كشتوكاڵى.




پرسیارەكان
1- مرۆڤى سەرەتایى كەلە ئەشكەوت هاتە دەرەوە چى دروستكرد؟
2- یەكەم بەرهەم لە دواى ڕاوكردن چى بوو؟ چۆن بوو؟
3- باسى سەرهەڵدانى قۆناغى پیشەسازى سەرەتایى بكە؟
4- چۆن قۆناغى پیشەسازى كارى كردە سەر ژیانى لادێ؟
5- ئایا قۆناغى ئاژەلأ بەخێوكردن لە قۆناغى ڕاو باشترە بۆچى؟
6- یەكەم كۆمەڵگەى مرۆڤـ چۆن لەسنوورى خێزان چووە دەرەوە؟


