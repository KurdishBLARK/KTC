
بەندى دووەم
سیستەم و زاراوە سیاسییەكان
    چەندین زاراوەى سیاسى لە بارەى سیستەم و رژێمە جیاوازەكانى جیهان هەن كە گرنگترینیان ئەمانەن، سەرەتا باسى چەند زاراوەیەكى سیاسى دەكەین:
1- بەڕێوەبردنى مەركەزى
    ئەم زاراوەیە بۆ بەڕێوەبردنى كاروبارى هەندێ وڵات بەكاردێت بەتایبەتى بۆ جێبەجێكردنى كاروبارە گشتییە خۆجێیەكان لە بەڕێوەبردنى پارێزگا و قەزاو ناحیەكان دەكرێت، ئەم جۆرە سیستەمە لەلایەن حكومەتى مەركەزییەوە بەڕێوە دەبرێن، هەر یەكسەریش سەر بە حكومەتن، هەموو فەرمانبەر و هاووڵاتیانی گوێڕایەڵى بڕیار و رێنماییەكانى حكومەتن، واتە زنجیرە فەرمانبەرێك هەن كە لە وەزیرەوە دەست پێدەكات و بە بچووكترین فەرمانبەر لە وڵاتدا كۆتایى دێت. ئەم جۆرە سیستەمە بە رژێمى مەركەزى ناودەبرێ.
 چالاكى:
بەكەڵك وەرگرتن لە نەخشەى سیاسى جیهان، بە بەشداربوونى قوتابیان نموونەى چەند دەوڵەتێكى مەركەزى و نامەركەزى لەسەر نەخشەكە دیاربخە.
2- بەڕێوەبردنى نامەركەزى
    ئەم زاراوەیە بەو شێوە بەڕێوەبردنە دەگوترێ كە دەسەڵاتى بەڕێوەبردن لە ناوچە یاخود هەرێمێكى تایبەتى لەلایەن چەند دەستەیەكى خۆجێیەوە بەڕێوە دەبرێت كە هەموو یا هەندێك لە ئەندامانى ئەو دەستەیە لەلایەن دانیشتوانى ئەو هەرێمەوە هەڵبژێردراون، جۆرە دەسەڵاتێكى سەربەستیان هەیە لە هەڵسوراندنى كاروباردا، چونكە ئەو دەستەیە دەتوانێ گەلێ كارى لە دەزگا خۆجێیەكان بەڕێوە ببات بەبێ ئەوەى پەنا بباتەبەر حكومەتى مەركەزى، لایەنى چاكى ئەو رژێمە ئەوەیە كە خەڵك لە بەڕێوەبردنى كاروبارى ناوەخۆدا بەشدار دەبن، بۆیە ئەم رژێمە چاكتر لەگەلأ هەستى نەتەوایەتى دەگونجێ زیاتر بەرەو لاى دیموكراتى دەڕوات، چونكە هەمیشە دەیەوێ خۆڕێبەرى یان حكومەتى فراوانتر بكات.
  چالاكى:
  جیاوازى لە نێوان بەڕێوەبردنى مەركەزى و نامەركەزى بكە.
-	بەڕێوەبردنى نامەركەزى لەلاى خەڵك پەسەندە؟
-	بەڕێوەبردنى مەركەزى زیاتر لە وڵاتانى دیكتاتۆرى هەیە؟

3- ئۆتۆنۆمی (حوكمى زاتى)
    چەمكى ئۆتۆنۆمى چەمكێكى تازەیە بۆ چارەسەركردنى كێشەى نێوان نەتەوەكانى یەك وڵات بەكاردێت، كە لە بنچینەدا بە ماناى رێكخستنى وڵات دێت لەسەر بنەماى خواست و ویستى جەماوەرى ناوچەى ئۆتۆنۆمى جیابوونەوە، یان ئەو جەماوەرە ناتوانێت دەوڵەتێكى سەربەخۆ پێك بێنێت، ئەمەش لە راستیدا جۆرێكە لە سەربەخۆ بوون بەو مانایەى كە تەنها خۆڕێبەرى بێ، بە واتایەكى دیكە حكومەتى مەركەزى لە رێگەى یاساكان، كە یاساكانى بەشێكە لە دەسەڵاتەكانى گشتى، ئەنجومەنێك بۆ ئەو هەرێمە هەڵبژێرێت، كە ئەو ئەنجومەنەش دەستوورى ئەو هەرێمە دادەڕێژێت، زاراوەى ئۆتۆنۆمى لە یاساى نێودەوڵەتى بریتییە لەوەی (تاكەكانى گەل لەو هەرێمە خۆیان پیادەى دەسەڵاتەكانى یاسادانان و راپەڕاندن و دادوەری دەكەن). هەرچى حكومەتى ناوەندییە ئەوە دەسەڵاتى بەسەر پەیوەندییەكانى دەرەوە و سوپا و بەرگریكردن لە سنوور دەمێنێت.
  ئۆتۆنۆمى پێویستە لە سنوورى یەك دەوڵەتدا بێت وەك ئەوەى كە لە بەیاننامەی ئۆتۆنۆمى بۆ كوردستانى عێراق لە ساڵى 1970 روویدا، كە پاشان حكومەتى ناوەندى لە جێبەجێكردنى پاشگەز بووەوە، ئەو مافەى بەشێوەیەكى راستەقینە بە كورد نەبەخشى و ئەو دەسەڵاتەى كە دەمەزرا لە ئەنجوومەنى یاسادانان و ئەنجومەنى راپەراندن تەنها دوو دەزگاى رووكەش بوون، ئەگینا دەسەڵات و بڕیارەكان هەر لە حكومەتى مەركەزیەوە دەردەچوون.
4- مافى چارەى خۆنووسین
    ئەم زاراوەیە بە داننان بە مافەكانى گەلان دادەنرێ لە هەر وڵات و شوێنێك بێت، بە تایبەتی لە دواى ئەو گۆڕانكارییە زۆرەى بەسەر میللەتان داهات لە مەڕ رزگارى و مافە نەتەوەییەكان و رێزگرتنى مافى مرۆڤ و سەربەستییە بنەڕەتیەكانى خەڵكى هێناوەتە كایەوە، بەبێ جیاوازیكردن بەهۆى رەگەز و زمان و ئایینى ئەو خەڵكەوە.
چالاكى:
((مافى چارەى خۆ نووسین))، بۆ هەر میللەتێك رەوایە..
ئەم مافە بۆ گەلانى (ئەفغانستان) و (فەڵەستین) و (دارفور) رەوایە،  هەروەها بۆ گەلى كوردستان ئەم مافە رەوایە: گەلى كوردستان بۆى هەیە داواى ((فیدڕالیزم)) بكات یان ((كۆنفیدڕالیزم)) یان ((سەربەخۆیى تەواو)).
كەواتە: مافى چارەى خۆنووسین، بەندە بە بەرژەوەندى و بارودۆخى میللەتەوە، لەدیاریكردنی جۆری سیستەمی رامیاریدا.
هەرچەند بەڵگەنامەی نەتەوە یەكگرتوەكان دانی بە مافی گەلانی ناوە (مافی چارەی خۆنووسین) لە پێناو دووركەوتنەوە لە ئاگرى شەڕو شۆڕ و وێرانكارى بپارێزێ، دواى ئەوەى نەتەوە یەكگرتووەكان دانى بە مافە بنەڕەتییەكانى مرۆڤ نا، بۆیە داواكردنى مافى چارەنووسى لەلایەن گەلى كوردستانى عێراقەوە وەكو هەموو میللەتانى دونیا، داواكارییەكى ڕەوایە و بەتەواوى لەگەلأ دەقى دووەم لە مادەى دووەمى پەیماننامەی كۆمەڵەى نەتەوە یەكگرتووەكان دەگونجێ كە دەڵێت (داواى دامەزراندنى پەیوەندى دۆستانە لە نێوان نەتەوەكاندا دەكات لەسەر بنچینەى رێزگرتنى مافى یەكسانى لە نێوانیاندا، بە جۆرێكى وا كە هەر میللەتێك مافى چارەنووسى خۆى هەبێ).
داننان بە مافى چارەنووس بۆ گەلى كوردستان ماناى جیابوونەوە ناگەیەنێ، بەڵكو دەبێتەوە هۆى ئەوەى كە لە ژێر سایەى رژێمێكى دیموكراسى لەگەلأ نەتەوەى عەرەب بە یەكگرتنێكى خۆویستانە بژیت و رێزى سەربەستى بیروباوەڕو ڕادەربڕین وفرە حزبایەتى بگرێت، رووداوەكانى مێژووش ئەوەیان سەلماندووە كە هیچ كاتێك ئاشتى و ئاسایش لە دەوڵەتێكى فرە نەتەوەدا جێگیر نابێ ئەگەر هەر نەتەوەیەك هەست بەوە نەكا كە هەموو مافەكانى پارێزراوە كە خۆى بەڕێوەبەرى خۆیەتى.

چالاكى
مامۆستاى بەرێز: داوا لە گروپێك لە قوتابیان بكە بۆ وانەى داهاتوو..كورتە وتارێك لە بارەى دیكۆمێنت و بڕوانامە نێودەوڵەتییەكان ئامادەبكەن، تێدا ئاماژە بە مافى چارەى خۆنووسین دەكات.








     
                 
دیمەنى خۆپیشاندانێكى جەماوەرى
5- سیستەمى فیدڕالى
    فیدڕالى بریتییە لە دەسەڵاتى چەند حكومەتێكى هەرێمى (اقلیمى)، لە نێو دەسەڵاتى یەك حكومەتى مەركەزیدا، سیستەمى فیدراِلى كاتێك دروست دەبێت كە لە دەوڵەتێكى خاوەن قەوارەی سەربەخۆى سیاسییدا چەند نەتەوەیەكى جیاواز، ئایینى جیاواز، ئابوورى جیاواز، رەگەزى جیاواز، مێژووى جیاواز هەبن، پەیدابوونى فیدڕالى لەسەر یەكێ لەو جیاوازیانە دەبێت كاتێ گەیشتنە ئەوەى كە ئیتر پێكەوە ژیان لە ژێریەك دەستووردا بۆیان ناگونجێ و ناشیانەوێ لە یەكتر جیاببنەوە، بۆیە چەند حكومەتێكى خۆجێى سەربەخۆ لە سێبەرى رژێمى فیدڕالى دەستەبەر دەكەن، ئەو كاتە ئەو نەتەوەیە دەبێتە خاوەنى حكومەتى هەرێمى خۆى، دەسەڵاتى هەرێمى خۆى دەستەبەر دەكات وەكو دەسەڵاتى یاسادانان و دەسەڵاتى راپەراندن و دەسەڵاتى دادوەرى تایبەت بە خۆى دەبێت هەروەها نوێنەرى لە حكومەتە مەركەزیەكەش دەبێت، ئەمە جگە لەوەى هەندێ جاریش بە هەموو حكومەتە فیدڕالییەكان ناتوانن بەتەنیا جێبەجى بكەن وەكو (كاروبارى دەرەوە و لایەنى سەربازى و هەموو رێكەوتن و پەیمان بەستنێكى نێودەوڵەتى).

 چالاكى:
یەكەم: قوتابیان بە كەڵك وەرگرتن لە نەخشەى سیاسى جیهان... نموونەى چەند دەوڵەتێكى فیدڕالى دەست نیشان دەكەن.
دووەم: وڵاتە یەكگرتووەكانى ئەمەریكا چەند هەرێمە؟
ناوى (5) هەرێم لەسەر تەختە بنووسرێت....
    ئەمەریكا چەندین هەرێمى فیدڕالى تێدایە كە لەسەر بنەماى جیاوازى ئابوورى پێكهاتوون و هەمووشیان یەك نەتەوەن، ئەڵمانیا چەندین هەرێمى فیدڕالیە و لەسەر جیاوازى ئایینى دروست بوون و سەر بەیەك نەتەوەن، یەكێتى سۆڤیتى پێشوو چەندین هەرێمى فیدڕالى تێدا بوون لەسەر جیاوازى نەتەوەكان پێكهاتبوو، ئەم حكومەتانە بەیەك سیاسەت و یەك حكومەت مامەڵە لەگەلأ وڵاتانى دیكە دەكەن و دەناسرێن.
   هەموو بڕیارێكى شەڕو ئاشتى مۆر دەكەن، هەموو رێكەوتنێكى ئابوورى و رۆشنبیرى و سیاسى و سەربازى، دەسەڵات تەنها بۆ حكومەتى مەركەزییە، كەواتە بەچەند حكومەتێكى هەرێمى یەك حكومەتى مەركەزى پێك دەهێنن و هەر هەرێمەى یاساى جیاوازو سەربەخۆیان هەیە لەناو هەرێمەكەى خۆیاندا بەكاردەهێنن، هەموو ئەو دەوڵەتانەى كە یەكگرتنى فیدڕالین زۆریان جیاوازیان هەیە لە ناوەڕۆك و یاساى فیدڕالى لە وڵاتێكەوە بۆ وڵاتێكى دیكە، رژێمى فیدڕالى ئەرجەنتین جیایە لەگەلأ رژێمى فیدڕالى سویسرا یان ئەمەریكا هەریەكە و بەگوێرەی واقیعى وڵاتەكەى خۆى گونجاوە. 

 چالاكى: بازنە بۆشەكان بە زانیارى پێویست پڕ بكەرەوە:
 لە نموونەى وڵاتە فیدڕالیەكانى دنیا:
         
  
ئامانجى یەكگرتنى فیدڕالى
چەند ئامانجێك هەیە لە یەكگرتنى فیدڕالى لە دەوڵەتێكدا:
1- وڵاتە یەكگرتووەكە بەرپرسیارە لە هەڵگیرساندنى جەنگ و ئاشتبوونەوەو سەرپەشتیكردنی هەموو هێزە چەكدارەكان، ئەمەش لە دەستوورى چەند دەوڵەتێكى وەكو سویسرا و وڵاتە یەكگرتووەكانی ئەمەریكا و ئەرجەنتیندا هاتووە. 
2- وڵاتە یەكگرتووەكە بۆى هەیە پەیمان ببەستێت، بەڵام ئەندامەكان یاخود هەرێمەكان مافى ئەوەیان نییە، كەچی هەندێ لەو وڵاتە یەكگرتووانە رێیان بە وڵاتە ئەندامەكان داوە كە هەندێ پەیمانى ناسیاسى ببەستن، بەو مەرجانەى لەگەلأ سیاسەتى گشتى وڵاتە یەكگرتووەكە بگونجێ وەكو دەستوورى سویسرا.
3- وڵاتە یەكگرتووەكە بۆى هەیە ئاڵوگۆڕى دیبلۆماسى بكات و ببێتە ئەندام لە رێكخراوە نێودەوڵەتییەكان، كەچى ئەندامەكان ئەو مافەیان نابێت، هەروەكو لە دەستوورى ئەرجەنتیندا هاتووە.
4- وڵاتە یەكگرتووەكە بەرپرسیارە لە هەر رەفتارێكى دژ بە یاسا نێو دەوڵەتییەكان، جا ئەو ڕەفتارە لەلایەن دەسەڵاتێكى نێودەوڵەتى یەكگرتوو(مەركەزى) روویدا بێت یان لەلایەن دەسەڵاتێكى دەوڵەتە ئەندامەكان واتە هەرێمە فیدڕِالیەكان.
5- ئەو جەنگەى لە نێوان ئەندامانى دەوڵەتە یەكگرتووەكە روودەدات بە جەنگێكى ناوەخۆ دەژمێردرێت.
چالاكى:
ــ كەى یەكگرتنى فیدڕالى لە وڵاتێك پەیدا دەبێت؟
ــ چەند دەسەڵاتێك تایبەتە بە حكومەتى مەركەزیەوە: 1. ........ 2. ......
 3. .........
ــ فیدڕالى بۆ هەرێمى كوردستان گرنگە.. بۆ؟




  






  چالاكى:
 ئامانج لە یەكگرتنى دەوڵەتى فیدڕالى چییە؟
-	ئەو جەنگەى لە نێوان هەرێمە فیدڕالیەكان ڕوودەدات چى پێ دەڵێن؟ 
-	(30) دەوڵەتى فیدرال هەن:- مەكسیك و بەرازیل و نەمسا و كەنداو 
ئـوستـرالیا و هیندستان و ئەنـدەنوسیا و یـوگسلافـیا و میـرنـشیـنى             
         عەرەبى............ 


بنەماكانى فیدڕالى پێك دێت لە:
1- كۆمەڵە خەڵكێكى دیاركراو.
2- هەرێمێك.
3- یەكێتى ئارەزوومەندانە.
4- دەستوورێك كە جۆرى سیستەم و دەسەڵات دیارى بكات.
    پەرلەمانی كوردستان لە رێكەوتی 4/10/1992 بۆ دەست نیشانكردنى ئەو مافە بۆ گەلى كورد لە كوردستانى عێراق بڕیارى فیدڕالیزمى داوە، دیاریكردنى ئەو پەیوەندییە كە هەیە لەنێوان دەسەڵاتداریەتى ناوەندی لەسەر بنچینەى یەكگرتنى فیدڕالى لە چوارچێوەى عێراقێكى پەرلەمانى كە باوەڕى هەبێ بەفرە حیزبى و رێزگرتنى مافى مرۆڤ و لەگەلأ مسۆگەركردنى مافى ئەو كەمە نەتەوانەی لە عێراقدا دەژین.
  چالاكى:
1-ناوی دوو لە بەناوبانگترین پەرلەمانەكانى ئەمڕۆی جیهان لەم بۆشاییانەدا بنووسەوە  ..................... و ........................ .
2- ئەركى سەرەكى پەرلەمان چییە؟
  ..................................................... .
3- پەرلەمانتار كێیە؟
- یەكەمین پەرلەمانى كوردستان لە چەند ئەندام پێكهاتبوو ؟
- دووەمین پەرلەمانى كوردستانى چەند ئەندامێكى گرتووتەخۆ ؟

6- كۆنفدڕالى
    ئەم زاراوە سیاسییە ماناى خۆى هەیە كە بەپێى پەیمانێك دادەنرێت كە لە نێوان دوو دەوڵەت یان زیاتر دەبەسترێ بۆ هێنانەدى هەندێ ئامانجى دیاریكراو، ئەم یەكگرتنەش چەند دەستەیەكى هاوبەش پێك دەهێنێت، بۆ هێنانەدى ئەم ئامانجە و ئەم دەوڵەتانە تا سەر بەم یەكگرتنە بن، پارێزگارى لە سیاسەتى دەرەوەو ناوەوەى خۆیان دەكەن، بەڵام پێشەكى واز لە هەندێ دەسەڵات دەهێنێ و دەیداتە دەست دەوڵەتە هاوبەشەكان. 
زانیارى پێویست: قوتابى خۆشەویست...
(سویسرا) دەوڵەتێكى كۆنفدڕالى بوو... پاشان بووەتە دەوڵەتێكى فیدڕالى...هەندێك جار بەرژەوەندى پێكهاتەى دەوڵەتى كۆنفیدڕال دەخوازى لێك نزیك بن بەرژەوەندى ئاڵوگۆڕ بكەن. ئەمەش لە چوار چێوەى (تەواوكارى ئابوورى)خۆى دەنوێنێت.

چالاكى: 
 كوردستان هەرێمێكى فیدڕالیە، بەڵام چالاكى ئاڵوگۆڕى بازرگانى لەگەلأ بەغدا و باشوور ئەنجام دەدات، بۆ؟ ئایا ئەم ئاڵوگۆڕە پێویستە؟

دروستكردنى یەكگرتنى كۆنفدڕالى ئەم ئەنجامانەى دەبێت:
1- دەستەى هاوبەشەكانى ناو یەكگرتنە كەسایەتى نێو دەوڵەتیان هەیە، هەروەها هیچ دەسەڵاتێكى راستەوخۆشیان لەسەر هاووڵاتیانى دەوڵەتە ئەندامەكانى یەكگرتنەكەدا نییە.
2- هەر وڵاتێكی ئەندام كەسایەتى دەوڵەتى خۆى دەپارێزێ و كاروبارى دەرەوەى خۆى بەڕێوە دەبات، مافى ئاڵوگۆڕى نوێنەرانى دیبلۆماسى و بەستنى پەیمان و چوونە ناو رێكخراوە نێودەوڵەتییەكانی دەبێت، بەڵام لە پەیوەندییەكانى دەرەوەیدا بەستراوە بە سیاسەتى گشتى یەكگرتنەكە.
3- هەر وڵاتێكی ناو یەكگرتنەكە مافى پەنابردنە بەر جەنگى دەبێت بە مەرجێك بنچینە گشتییەكانى یاساى نێو دەوڵەتان بپارێزێ، ئەو جەنگەى كە لە نێوان ئەندامەكانى یەكگرتنەكە روو دەدات بەجەنگێكى نێودەوڵەتى دادەنرێ نەك بە جەنگى ناوەخۆ. 
4- هەر وڵاتێكی ئەندام لە یەكگرتنەكە بەرپرسیارە لەهەر كارێكى ناڕەوا كە خۆى یا هاووڵاتیانى دەیكەن، بەپێى بنچینەكانى بەرپرسیاربوون و كە لە یاسایى نێو دەوڵەتیدا هاتووە.
5- یەكگرتنى كۆنفدڕالى شتێكى كاتییە و لاوازە ، ئەگەر هاتوو پەیوەندییەكانى یەكگرتنەكە لەناو ئەندامەكاندا بەهێز بێت ئەوا دەبێتە یەكگرتنى فیدڕالى، ئەم حالەتەش لە ساڵى 1787ز لە ئەمەریكا و لە ساڵى 1848 لە سویسرا روویدا، بە پێچەوانەشەوە ئەگەر پەیوەندییەكانى لەبەر یەك هەڵوەشایەوە، ئەوا دەوڵەتە ئەندامەكان لە یەك جیادەبنەوەو دووبارە دەبنەوە دەوڵەتى سەربەخۆ، هەروەك لە ساڵى 1798 لە یەكگرتنى دەوڵەتانى ئەمەریكاى ناوەڕاستدا روویدا كە لە هیندۆراس و نیگاراكوا سلڤادۆر پێكهاتبوو، نموونەیەكى دیكەى ئەم یەكگرتنە لە نێوان عێراق و ئوردن لە ساڵى 1958 روویدا، بەڵام بەهۆی شۆڕشى 14ى تەموزى ساڵى 1958 هەڵوەشایەوە.


  چالاكى:  یەكگرتنى كۆنفدڕالى لە ئەنجامى چى روو دەدات؟
-	ئەو شەڕەى لە نێوان ئەندامەكان روو دەدات بەشەڕێكى نێودەوڵەتى دادەنرێ؟
-	ئەو یەكگرتنە شتێكى كاتییە؟


 





پرسیارەكانى بەندى دووەم
 پ1. ئەمانە پێناسە بكە:
 1. حوكمى زاتى          2. فیدڕالى             3. كۆنفدڕالى
 پ2. ئامانجەكانى كۆنفدڕالى چین؟ بیانژمێرە.
 پ3. گرنگترین بنەماكانى فیدڕالى چین؟
 پ4. ئەمانە بەراورد بكە:
 1- حوكمى مەركەزى و نامەركەزى
 2- مافى چارەى خۆنووسین و فیدڕالى
پ5. ئەو شەڕەى لە نێوان ئەندامانى دەوڵەتانى كۆنفدڕالى روودەدەن بە  شەڕێكى دەرەكى دادەنرێ؟
