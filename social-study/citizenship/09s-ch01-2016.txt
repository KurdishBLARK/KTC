
بەشى هاونیشتمانى بوون


بەندى یەكەم
نەتەوە
- پێناسەى نەتەوە: 
     كۆمەڵە مرۆڤێكى نیشتەجێى سەریەك خاكن و پەیوەندییەكانى ژیان و چارەنووسى هاوبەش بە یەكیان دەبەستێتەوە و یەك خاك و یەك مێژوویان هەیە. 
گرنگترین بنەماكانى نەتەوە ئەمانەن:-
1- بوونى كۆمەڵە خەڵكێك: نیشتەجێ و مانەوەیان لە یەك شوێندا كە بوونیان بە درێژایى مێژوو و سەردەمێكى دوور و درێژ پێكهاتووە و ژیاون.
2- نیشتمانى هاوبەش:
  نیشتمان خاكێكى سنووردارە كە كۆمەڵە مرۆڤێكى لەسەر دەژى و پەیوەندى چارەنووس و مێژوو پێكیان دەبەستێتەوە، لە نیشتمانێكدا دەژین ئاشنایەتییان لە نێواندا پەیدا دەبێ و ئینجا پەیوەندى كۆمەڵایەتی و مێژوویى دروست، نیشتمان هاوبەشەو موڵكى هەموو ڕۆڵەكانیەتى، خۆشەویستى نیشتمانیش بنەماى پەیوەندى نێوان رۆڵەكانى گەلە.

چالاكى:
بەهۆى ئاشنایەتییەوە، چەندین پەیوەندى پەیدا دەبن لەوانەش پەیوەندى        .......... و ........... .




3- مێژووى هاوبەش: 
   ئەو كۆمەڵە مرۆڤەى كە لە نیشتمانێكدا دەژین، بەهۆى ئەو ژیانە دوورو درێژانەوە كەلەپوورێكى مێژوویى و شارستانى و رۆشنبیریى هاوبەش پێك دێنن، دەبێتە هەوێنى نزیكبوونەوە لە یەكترى و بەزەیى هاتنەوە بەیەكترى، بەجۆرێكى وا رۆڵەكانى پێكەوە هەست بە رابردوو بكەن و كاری تێبكەن و كاریان تێ بكات و هاندەرێكە بۆ هێنانەدى ئامانجەكانیان. 
 چالاكى:
نموونە هێنانەوە بۆ مێژووى هاوبەش و دابو نەریتەكانى كورد لە كۆندا و لە كاتى ئێستادا لە كوێ دەژین؟
  كەواتە مێژوو یەكێكە لە بنەماكانى دروستبوونى نەتەوە، هەر ئەو رۆشنبیرییە جیاوازەیە كە هەڵسوكەوت و رەفتارەكانى نەتەوەیەك لە نەتەوەیەكى دیكە جیادەكاتەوە. 

4- زمانى هاوبەش:
    زمان هۆیەكە لە هۆیەكانى لە یەكگەیشتن و گواستنەوەى بیروڕا لە نێوان رۆڵەكانى نەتەوەیەك و بڕبڕەى پشتى هەموو نەتەوەیەكە، یەكبوونى كەلەپوورى شارستانى و رۆشنبیرى و یەكێتى میللەت بە دیار دەخات، كەواتە زمان یەكێكە لە پەیوەندییە گرنگەكانى نەتەوایەتى.
 چالاكى:
 ئەگەر كۆمەڵە خەڵكێك زمانێكى تایبەت بە خۆیان نەبوو دەتوانرێت بەنەتەوە دابنرێن.... بۆچى؟
نموونەیەك بۆ زمانە زیندووەكان بهێنەوە.

5- بەرژەوەندى هاوبەش:

  ژیانى رۆڵەكانى گەل لەیەك نیشتماندا دەبێتە هۆى پەیدابوونى چەند بەرژەوەندییەكى ماددى و مەعنەوى لەنێوانیاندا، ئامانجی هەر كەسێك لە هاوكارى و گوزەرانى لەگەلأ خەڵكدا قازانج و سودێكى دەست دەكەوێ و ئەگەر لەگەڵیان نەژى هیچى دەستگیر نابێ، ئەگەر سەوداگەرى و تێكەڵاوى لەگەلأ یەكتریدا نەكەن لەژیاندا هیچ قازانجێك ناكەن، ئەو بەرژەوندییە هاوبەشە دەبێتە مایەى هەستكردن بە پەیوەندى نەتەوایەتى لەناو رۆڵەكانى نەتەوەكەیدا.           


  چالاكى:
نموونە: بەرژەوەندى نەتەوایەتى چ دەگەیەنێ؟
- چۆن دەتوانین مامەڵە لەگەلأ یەكتر بكەین؟
- چ شتێك وا لە تاكەكان دەكات هەست بە بەرژەوەندى خۆیان بكەن؟
























نەتەوایەتى:
  هەستێكە مرۆڤـ بە نەتەوەكەیەوە دەبەستێتەوە كە لە پێناوى ئەو ئاشنایەتییەدا چى بكەن، دڵسۆزى لە نێوان كەسێك و نەتەوەكەى و دڵسۆزى بۆ ئەو پەیوەندییە پێى دەڵێن (نەتەوایەتى).
  یاخود بەشێوەیەكى دیكە هەست و بیروباوەڕ و هەڵسوكەوتە لە نێوان تاكەكانی یەك نەتەوەدا یەكدەگرێتەوە. نەتەوایەتى كاتێك سەرهەڵدەدات كە خەڵكى وا هەست دەكەن كە هەموو سەر بە یەك نەتەوەن و لە پێناویدا هەوڵدەدەن. كەواتە نەتەوایەتى هەستكردنە بە ئینتیمابوون و پابەندبوون بەو ئینتیمابوونە.


 چالاكى:
نەتەوایەتى هاوچەرخ مانای:
نیشانەى () یان () بەرامبەر ئەم سیفەتانە دابنێ.
1- مرۆڤدۆستى 
2- رەگەزپەرستى 
3- دەمارگیرى
4- پێكەوەژیان و تەبایى
5- وەرگرتنى بیروڕاو بۆچوونی جیاواز
6- دژایەتى و ڕكابەرى



ئامانجى نەتەوایەتى:
 نەتەوایەتى ئامانجى رزگاركردنى نەتەوەو پێكهێنانى قەوارەیەكى سیاسییە كە هەموو رۆڵەكانى میللەت بگرێتەوەو بەرژەوەندى سیاسى و كۆمەڵایەتى و ئابوورى و رۆشنبیریى بۆ هەموو لایەك دابین بكات. 

-	كەى هەستى نەتەوایەتى پەیدا دەبێ؟
-	گرنگى هەستى نەتەوایەتى چییە؟
-	كورد نەتەوەیە؟
-	جیاوازى نێوان ئینتیماى نیشتیمانى و هەستى نەتەوایەتى چییە؟

نەتەوەى كورد:
 كورد نەتەوەیە، چونكە هەموو بنەماكانى نەتەوەی تێدایە، هەر هەوڵدانێك بۆ لەیەك پچڕاندن و ئاوارەكردن و گۆڕینى سیماى نەتەوایەتى كورد یا لەناوبردن و شێواندنى زمان و مێژووى، لە ئەنجامدا سەرناگرێ و تێكۆشانى رۆڵەى كورد هەموو ئەو هەوڵانە مایە پووچ دەكاتەوە.
  كورد نەتەوەیەكى هیندۆ – ئەوروپییە چەندین سەدەیە لە كوردستان و لەسەر خاكی خۆى دەژى، نەتەوەى كورد خاوەنى مێژوو و كەلەپوور و شارستانى و رۆشنبیریى هاوبەشە. رۆڵەكانى بەیەك زمان گفتوگۆ دەكەن و لەیەك دەگەن، هەرچەندە زمانەكەیان بەهۆى بارودۆخى جوگرافى و سیاسى و ئابووریەوە لە چەند دیالیكتێك پێك دێت، بەڵام هەر یەك زمانە و بەرژەوەندى ماددى و مەعنەوى هەموو رۆڵەكانى ئەم نەتەوەیە بەیەكەوە دەبەستێتەوە. چارەنووسى نەتەوەكە هەریەك شتە.
 زانیارى پێویست:
 قوتابى ئازیز: مافى هەموو گەلێكە قەوارەى خۆى هەبێت، نەتەوە دراوسێكانمان وەكو عەرەب و تورك و فارس... هەموو قەوارەى خۆیان هەیە.
 ئایا دەزانن: كورد گەورەترین میللەتى ئەم سەردەمەیە، تاكو ئێستا قەوارەى تایبەتى خۆى نییە؟
 مامۆستاى بەڕێز: لە بارەى ئەم زانیاریە گفتوگۆ لەگەلأ قوتابیان ساز بدە.  هۆكارە بابەتییەكانی بخەرە ڕوو.

ــ كوردستان:    
  نیشتیمانى كورد بەسەر چەند دەوڵەتێك دابەشكراوە، بەشێكى كەوتۆتە رۆژئاواو باكوورى ڕۆژئاواى ئێران كە بە رۆژهەڵاتى كوردستان ناسراوە، بەشێكى دیكەشى كەوتۆتە باشوور و باشوورى رۆژهەڵاتى توركیا بە باكوورى كوردستان ناسراوە، بەشەكەى دیكە دەكەوێتە باكوور و باكوورى رۆژهەڵاتى عێراق كە بە باشوورى كوردستان ناسراوە،  بەشێكی دیكەش كەوتۆتە پالأ باكوورى سوریا كە بە ڕۆژئاواى كوردستان ناسراوە، دانیشتوانى كوردستان زۆربەیان كوردن، بەڵام كەمایەتیە نەتەوەكانى دیكەى وەكو كلد و ئاشوورى و ئەرمەن و توركمانى تێدا دەژێت، كە دەبێت هەموو مافێكى ئیدارى و رۆشنبیرى خۆیان هەبێت.
چالاكى: نیشتمانى كورد بەسەر چەند وڵات دابەشبووە؟ .................
-	چەند نەتەوەى دیكە لە كوردستان دەژین؟
-	كەمایەتییە نەتەوەییەكان چەند مافێكیان هەیە، باسى بكە؟
-	








 

وێنەى شاری هەولێر پایتەختی هەرێمی كوردستان



پرسیارەكانى بەندى یەكەم
    پ1. نەتەوە چییە؟ بنەماكانى چین؟
    پ2. كورد نەتەوەیە بۆچى؟
    پ3. نەتەوایەتى چییە؟ چۆن پەیدا دەبێ؟
    پ4. ئایین لە دروستبوونى هەندێ نەتەوە رۆڵى هەبوو؟
    پ5. كلد و ئاشوورى كێن؟
