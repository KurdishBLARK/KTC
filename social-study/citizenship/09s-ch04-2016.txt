

بەندى چوارەم
ئەنجومەنى نیشتمانى (پەرلەمان)
    ئەو ئەنجومەنەیە كە خواست و ویستى گەل دەنوێنێت، بەشێوەیەكی راستەوخۆ یاخود بەشێوەی نهێنی هەڵدەبژێردرێت، ئەنجومەنى نیشتمانى كوردستان كە لە بەروارى 19/5/1992 لەلایەن هاووڵاتیانى كوردستان هەڵبژێردراوە بە دەسەڵاتێكى یاسایى دادەنرێ، یەكێكە لە دەسەڵاتە باڵاكانى كوردستان، دەسكەوتێكى مەزنى گەلى كوردە لەم رۆژگارەدا دواى ئەوەى گەلى كورد لەژێر دەستى حكومەتە یەك لە دواى یەكەكانى عێراق زۆر چەوسێندرایەوە، دەسەڵاتى (بەرەى كوردستانى) بڕیارى پێكهێنانى ئەنجومەنى نیشتمانى دا بۆ پڕكردنەوەى ئەو بۆشاییە ئیدارییەى كە لە كوردستان هەبوو، یەكەم كۆبوونەوەى خۆى لە 4/6/1992 گرێداو چەندین بڕیار و یاساى گرنگى دەركردوە.

راهێنان
((ئەنجومەنى دایك و باوكان، ئەنجومەنى مامۆستایان، ئەنجومەنى زانكۆ، مەبەست لە ئەنجومەن چییە؟))
((كارى گشتى پێویستى بە هەماهەنگى هەیە، هەروەها پێویستە ئەم كارانە لە رێگەى نوێنەرانەوە ئەنجام بدرێت)).
لە بارەى هۆكارى دامەزراندنى ئەنجومەنەوە گفتوگۆ ساز دەدرێت.



هەڵبژاردن











وێنەى تەلاری پەرلەمانى كوردستان

هەڵبژاردن چییە؟ 
   هەڵبژاردن ناوەرۆكى دیموكراسیەتە و ئەو هەلە رەخساوەیە كە زۆرینەى هاووڵاتیان ئەوانەى كە مافى دەنگدانیان هەیە چالاكى كاریگەرى خۆیان تیادا نیشان داوە، كە دەسەڵاتدارەكان بە خواست و رەزامەندى گەل دێنە سەركورسى دەسەڵات، كە ئەمەش لە رێگەى دەنگدانەوە دەبێت، هەمان كرداریش بۆ هەڵبژاردنى سەرۆكى دەوڵەت لە سیستەمى كۆمارى ئەنجام دەدرێت.


    
      هاووڵاتیان لەكاتی پرۆسەی هەڵبژاردن



    مافى هەڵبژاردن لە سیستەمى دیموكراسیدا بۆ هەموو كەسێكە كە مەرجی دەنگدانی هەبێت، واتە بەبێ هیچ رێگری و جیاوازیەك هەموو هاووڵاتیان دەگرێتەوە، بەڵام لەو وڵاتانەى كە هێشتا دیموكراسیەتى تیادا نەچەسپیوە، بەشێك لە هاووڵاتیان بە هۆى جیاوازى رەگەزى یا نەتەوەیى یان ئایینى لە مافى دەنگدان بێبەش دەكرێن، ئێستا زۆربەى دەوڵەتان كار بە بنەماكانى هەڵبژاردنى گشتى دەكەن، واتا هەموو هاووڵاتییەك مافى بەشداریكردنى هەڵبژاردنەكانى هەیە بەبێ هیچ كۆت و بەندێك، بەڵام پێویستە ئەو كەسانەی دەنگدەدەن  18ساڵی تەواو كردبێ.
لیستی هەڵبژاردن:
  لیستى هەڵبژاردن ئەو لیستانەیە كە ناوى ئەو هاووڵاتیانەى تیادا تۆماركراوە كە مافى دەنگدانیان هەیە، ئەو لیستانە لە كاتێكى دیاریكراودا پێش هەڵبژاردنەكەئامادە دەكرێت، ساڵانە چاو بەو لیستانە دەخشێنرێتەوە، لەلایەكەوە بۆ ئەوەى ناوى ئەو كەسانەى تێدا تۆمار بكرێ كە تەمەنیان گەیشتۆتە 18 سالأ و  مافى دەنگدانیان هەیە، لەلایەكى دیكەشەوە بۆ ئەوەی ناوى ئەو كەسانەش  بسڕێتەوە كە مردوون و مافى دەنگدانیان نەماوە، لە وڵاتانى پەرلەمانیدا بەپێی ئەنجامەكانى هەڵبژاردن حكومەت پێك دەهێنرێت، ئەو پارتەى یان ئەو پارتانەى لە هەڵبژاردندا زۆرینەی كورسیەكانی پەرلەمان بەدەست دێنن مافی پێكهینانی حكومەتیان پێ دەدرێ و دەسەڵاتی سیاسى لە ماوەی ئەم چوار ساڵەدا یان تاكو هەڵبژاردنى داهاتوو لەلایەن ئەوانەوە بەڕێوە دەبرێت، لەوانەشە هەڵبژاردن جارێكى دیكە متمانەی خۆى ببەخشێتەوە ئەو كەسانەی كە حكومەتى پێشوویان پێكهێنا بوو، هەروەها لەوانەیە متمانە بەو كەسانەش بدات كە بۆچوونى نوێیان پێیە بۆ بەڕێوەبردنى دەسەڵات.

زانیاری پێویست:
  رۆژى 30ى كانونى دووەمى ساڵى 2005 هەڵبژاردنى ئەنجومەنى نیشتمانى ئەنجامدرا.
  لە پاش ساڵى 1954 ئەمە یەكەمین هەڵبژاردنى دیموكراتى فرە حیزبیە لە عێراقدا ساز دەدرێت..
  لیستى هاوپەیمانێتى كوردستان رێژەى 25.5% بەدەست هێنا واتە گەلى كوردستان 75 كورسى لە پەرلەمانى عێراقى بەدەست هێنا..
  كۆى هەموو كورسییەكان 275 كورسیە. ئەركى سەرەكى ئەم پەرلەمانە داڕشتنى دەستوورى هەمیشەیى بۆ عێراق.



  چالاكى: قوتابى ئازیز
  بۆچى دەبێت عێراقى داهاتوو عێراقێكى دیموكراتى و فیدڕالى بێت؟
                         








جۆرەكانى هەڵبژاردن:
    هەڵبژاردن بە چەند شێوەیەك ئەنجام دەدرێت، ئەمانەش چەند جۆرێكن:

1- هەڵبژاردنى ڕاستەوخۆ:
    هەڵبژاردنى راستەوخۆ لە كاتێكدا ئەنجام دەدرێت كە دەنگدەران راستەوخۆ نوێنەرانى خۆیان هەڵدەبژێرن بۆ دەستەى نوێنەرانى گەل (پەرلەمان) بەبێ هیچ ناوەندێك و پەیوەستێك، بەماناى هەڵبژاردن لەسەر یەك قۆناغدا دەبێت و دەنگدەران نوێنەرى خۆیان تیا هەڵدەبژێرن.

  چالاكى:
جۆرەكانى هەڵبژاردن
    

                                                                                 
                                                                                  
 
ئەم هەڵبژاردنە بەیەك قۆناغ                       ئـەم هەڵبـژاردنە بـە دوو قـۆناغ
  ئەنجام دەدرێت.                                   تێدەپەرێت.. ئەمەیان لە جیهانى
  بەڵام: ئەم جۆرە دەگمەنە! بۆ؟                         سەردەم باوە؟ بۆ؟






2- هەڵبژاردنى ناڕاستەوخۆ:
    لەم هەڵبژاردنەدا كارى دەنگدەران ئەوە دەبێت كە چەند كەسانێك دیاردەكەن، لە رێگەى ئەوانەوە نوێنەریان بۆ پەرلەمان هەڵدەبژێرن، ئەم جۆرە هەڵبژاردنە بە دوو پلە یان دوو قۆناغدا تێدەپەرێت، یاساى هەڵبژاردنى ناڕاستەوخۆ لە جیهانى ئەمڕۆماندا باوە لەبەر ئەوەى نزیكترە لە دیموكراتیەت.
راهێنان
  دەكرێت قوتابیانى پۆل ئەنجومەنێك بۆ پۆلەكەیان هەڵبژێرن...
  دەبا مامۆستاى بەڕێز هەردوو جۆرەكەى لە پۆلدا پیادە بكات...
سیستەمەكانى هەڵبژاردن:
1- سیستەمى تاكە كەسى:
    لەم سیستەمەدا وڵات دابەشدەكرێت بەچەند بازنەیەكى بچووكى هەڵبژاردن هەڵبژاردنەكەش بەپێى ژمارەى ئەو ئەندامانە دەبێت كە پێویستە بۆ پێكهێنانی پەرلەمان هەڵبژێردرێت، دانیشتوانى بازنەكە دەنگ بۆ یەك نوێنەر دەدەن. لەم هەڵبژاردنەدا نوێنەرێك دەیباتەوە كە زۆرترین دەنگ واتا 51% دەنگ یان زۆرترین دەنگی بەدەست هێنا بێت، ئەمەش دەبێتە هۆى ئەوەى كە كەمینە رامیارییەكان لە بازنە بچووكەكاندا نوێنەرى پەرلەمانیان نەبێت.
2- سیستەمى لیست:
    لەم سیستەمەدا وڵات دابەشدەكرێت بەسەر چەند ناوچەیەكى هەڵبژاردنى گەورەو فراوان، لەم هەڵبژاردنە دەنگدەران ژمارەیەك لە نوێنەران هەڵدەبژێرن، ژمارەی نوێنەرەكان لەگەلأ ژمارەى دەنگدەرانى ئەو ناوچەیە هاورێژە و یەكسانن، دەنگدەر بۆى هەیە دەنگى خۆى بەچەند نوێنەرێك بدات و ناوەكانیان بخاتە ناو لیستەكەوە بۆیە پێى دەگوترێت (لیستى هەڵبژاردن) یاخود (لیستى نیشتمانى) یان (هاویەكبوونى لیستەكان).
 پرسیار:
 ئایا هەڵبژاردنى پەرلەمانى عێراق لە رۆژى 30/1/2005 لەسەر بنەماى چ جۆرە  سیستەمێك بوو؟
3- سیستەمى زۆرینە:
    ئەم سیستەمە بەپێى وەدەست هێنانى زۆرینەی دەنگەكان لە ناوچەكانى هەڵبژاردن دەبێت جا چ دەنگدان بۆ تاكە كەسێك بێت، یا لەسەر بنەماى لیستیى بێت، زۆرینەكەش بە زۆرینەیەكى ئاسان دەبێت، كە بەو پێیە پاڵیوراوەكە دەباتەوەو هەڵدەبژێرێت بە گوێرەى وەدەست هێنانى زۆرترین دەنگ لەو ناوچانەى بەدەستیان هێناوە هەرچەندە كۆى دەنگەكانى پاڵێوراوانى(كاندیدەكانی)  دیكەى ئەم ناوچەیەى هەڵبژاردن لە نیوە بەرەو سەرووتر بێت، ئەم سیستەمەش لە ژمارەیەك لە وڵاتانى جیهان پیادە دەكرێت، وەك بەریتانیا و ئەمریكا و یابان و لە عێراقیشدا لە سەردەمى حوكمى پاشایەتی كارى پێدەكرا. یاخود بەپێى زۆرینەیەكى كراوە دەبێت كە لەم یاسایەش دا پاڵێوراوە كە دەبێت لەنیوەى زیاترى دەنگەكانى ناوچەى هەڵبژاردنەكە بە دەست بێنێت، جا ئەگەر هیچ پاڵێَوراوێك(كاندیدێك) لەو رێژەیەى بەدەست نەهێنا ئەوا هەڵبژاردن دووبارە دەكرێتەوە.
بۆ زانیارى زیاتر:
  جۆراوجۆرى سیستەمەكانى دیموكراسیەت نیشانەى دەوڵەمەندى سیستەمى سیاسى نوێخواز و هاوچەرخە..
  رێگەى زۆر هەیە بۆ دابینكردنى مافە رەواكانى چین و توێژەكانى گەل..
4- یاساى رێژەیى:
   ئەم یاسایە لە زۆربەى وڵاتە ئەوروپادا پیادە دەكرێت، ئەمەش وەكو یاساى هەڵبژاردنى لیستى دەبێت، لە ناوچەكانى هەڵبژاردندا، ژمارەى كورسیەكانى دیارى دەكرێت، بەپێى لیستەكان و حیزبەكانیش هەریەك بەرێژەى ئەو دەنگانەى كە بەدەستیان هێناوە دەچنە پەرلەمان، یاساى هەڵبژاردنى رێژەى چەند جۆرێكە لەوانە هەندێك لەسەر شێوەى لیستى داخراو دەبێت، لەم حاڵەتەشدا دەنگدەر دەنگ دەداتە یەكێ لە لیستەكان، بەبێ ئەوەى مافى گۆڕانكارى و گۆڕینى لیستەكانى هەبێت، واتە تەنیا یەك لیست هەڵدەبژێرێت، شێوەى دووەمى بە هەڵبژاردنى لیستى كراوەیى دەبێت بۆ بەهێزكردنی لیستی رێژەیی، دەنگدەران سەربەستن لە هەڵبژاردنی چەند ناوێك لە لیستە جیاجیاكان، یاساى رێژەیى نزكترین یاسایە لە دیموكراتیەت، لەبەر ئەوەى هێزو قەوارەى حیزبەكانى تێدا دیارە.
  
    چالاكى: گرنگى هەڵبژاردن چییە؟
-	جۆرەكانى هەڵبژاردن چین و كامەیان باشترە؟
-	یاساى رێژەیى نزیكترە لە دیموكراتیەت؟










   پرسیاركانى بەندى چوارەم
   پ1. مەبەست لە هەڵبژاردن چییە و جۆرەكانى كامانەن؟
   پ2. جیاوازى لە نێوان ئەمانە بكە:
   أ- سیستەمى تاكە كەسى و سیستەمى لیست.
   ب- هەڵبژاردنى راستەوخۆ و هەڵبژاردنى ناڕاستەوخۆ.
   پ3. هۆى ئەمانە لێك بدەوە:
   1- بە هەڵبژاردنى راستەوخۆ دەگوترێ هەڵبژاردنى یەك پلە؟
   2- سیستەمى نوێنەرایەتى رێژەیى نزیكترین یاسایە لە دیموكراسیەت؟

