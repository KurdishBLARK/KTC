
بەندى یەكەم
بانگەوازی ئیسـلام و پێكهێنانی دەوڵەتی ئیسـلامی

پێگەى جوگرافیاى نیمچەدوورگەى عەرەب:
       نیمچە دوورگەى عەرەب دەكەوێتە لاى باشوورى خۆرئاواى كیشوەرى ئاسیا، پێیدەوترێت (جەزیرە - دوورگە)، چونكە ئاوى دەریاكان لە سێ لاوە دەورى داوە: لە ڕۆژ هەڵاتەوە كەنداوى و لە ڕۆژئاواوە دەریاى سوورەو لە باشوورەوە دەریاى عەرەب و ئوقیانووس (زەریا)ى هیندى. هەرچى لە باكوورەوەیە، هاو سنوورە لەگەڵ وڵاتى شام ‌و عێراق.

پێگەى مەككە:
شارى مەككە هەر لە كۆنەوە پلەو پایەیەكى تایبەتى هەبووە بەو پێیەى كە شوێنى یەكەمین ماڵى خوایە كە كەعبەى پیرۆزەو پێغەمبەر ئیبراهیم (د.خ) بنیاتى ناوە، هەر لەو كاتەوە بە پیرۆز ڕاگیراوەو خەڵكان لە هەموو لایەكەوە بە مەبەستى حەجكردن ڕوویان تێكردووە.
لە لایەكى تریشەوە هەڵكەوتەى شارەكە وایە كە كەوتبووە سەر ڕێگەى بازرگانى، كاروانە بازرگانییەكان لە شامەوە بۆ یەمەن ‌و بە پێچەوانەشەوە بە مەككەدا دەڕۆیشتن، بەمەش بوو بووە شارێكى بازرگانى.
لە قورئانى پیرۆزیش لە سورەتى (ئیلاف) ئاماژە بەوە كراوە.




ژیانى محەمەد (د.خ) پێش پێغەمبەرایەتى 
ژیاننامەى پێغەمبەر (د.خ)
         محەمەد (د.خ) سەر بە هۆزى (قورەیش) بووە لە بنەماڵەى (بەنو هاشم)ە.
     محەمەد لەو ساڵەدا لەدایك بووە كە  بە (ساڵى فیل) ناسرابوو، لەبەر ئەوەى لەم ساڵەدا حەبەشییەكان بە سەركردایەتى (ئەبرەهە)و بەكارهێنانى ژمارەیەكى زۆر لە فیل، هێرشیان هێنایە سەر مەككە، بە مەبەستى داگیركردنى ‌و ڕووخاندنى كەعبەى پیرۆز، بەڵام سەرنەكەوتن، ئەم ڕووداوەش، لە قورئانى پیرۆزدا ئاماژەى پێكراوەو سورەتێكى تەواو بەناوى سورەتى (فیل) باس لەم ڕووداوە دەكات. كەواتە محەمەد (د.خ) لەم ساڵە لەدایك بووە كە دەكاتە 571 ى زایینى.
       محەمەد (د.خ) بە هەتیوى پێگەیشتووە، عەبدوڵلاى باوكى كۆچى دوایی كردووە كە هێشتا محەمەد (د.خ) لە سكى دایكى دا بووە، كە تەمەنى گەیشتە (6) ساڵ ئامینەى دایكى كۆچى دوایی كرد. واتا هەر لە بچووكییەوە ئازاری بێ باوكى ‌و بێ دایكى دیوە و دوور بووە لە سۆزو میهرەبانى دایك ‌و باوك. لەبەر ئەوە (عبدالمگلب)ى باپیرى محەمەد بردیە لاى خۆى ‌و سەرپەرشتى ‌و پەروەردەكردنى گرتە ئەستۆى خۆى.
لە تەمەنى (8) ساڵیدا موحەمەد باپیرشى كۆچى دوایی كرد، ئینجا ئەبوو تاڵیبى مامى بردیە لاى خۆى ‌و بەخێوى كرد، قورئانى پیرۆزیش ئاماژەى كردووە، بە بێ باوكى ‌و بێ دایكى محەمەد كە دەفەرموێت: ((ألم یجدك یتیما فأوى)) بێگومان ژیانێكى بەم شێوەیە وا دەكات كە مرۆڤ زیاتر هەست بە مانا مرۆڤایەتییە پاكەكان ‌و سۆزو میهرەبانى و بەزەیی بەرامبەر بێ باوكان ‌و نەداران بكات، هەر بۆیەش پێغەمبەر (د.خ) هەستى بە ئازار و مەینەتى چینى هەژار و نەدار و بەلەنگازان دەكرد.
        محەمەد (د.خ) چوار ساڵى یەكەمى مناڵى خۆى لە بیابان بەسەربرد لە لاى هۆزى (بەنى سەعد)، كە ئافرەتێك لەم هۆزە بەناوى (حەلیمەى سەعدیە) دایەنێتى دەكرد. ئەوەبوو بە پتەوى ‌و لەش ساغى ‌و زمان پاراوى و بە لێهاتوویی پێگەیشت، لە دەوروبەرێكى بیابانى ئاوا هێمن ‌و بێگەرد دا، پێغەمبەر (د.خ)، توانست ‌و بەهرەكانى چەكەرەیان كرد، بوو بەكەسێكى خاراوو خاكى.
 
سیفەتەكانى پێغەمبەر (د.خ):
      موحەمەد (د.خ) لە سەرەتاى لاوێتى دا، شوانییەتى مەڕو ماڵاتى بۆ خەڵك لە مەككە بە كرێ دەكرد. لە فەرموودەیەكیش دا هاتووە كە پێغەمبەر فەرموویەتى: ((پێغەمبەر نەبووە مەڕو ماڵاتى بەخێو نەكرد بێت)). و لە تەمەنى (25) ساڵیدا كارى بازرگانى بەكرێ بۆ ژنە بازرگانى شارى مەككە (خەدیجە كچى خوەیلید) كردووە، بەمەش چاوى زیاتر كراوەتەوەو بەڕووى بە كۆمەڵانى خەڵك و شێوەى گوزەران ‌و گرفتەكانیان ئاشنا بووە، ئەمەش زۆر گرنگە بۆ كەسێك كە پەیامێكى ئاسمانى لە ئەستۆدا بێت ‌و بیگەیەنێت بە خەڵكان. 
ژیرى موحەمەد: موحەمەد (د.خ) بەوە ناسراوە، كە خاوەن عەقڵێكى دروست ‌و ڕاو بۆچوونى ڕەسەن بووە، نموونەش بۆ ئەوە زۆرن، وەكو ڕووداوى دانانەوەى (بەردە ڕەشەكە) لە شوێنى خۆى لە كەعبە. ئەوە بوو جارێكیان بەهۆى باران بارینى زۆرەوە، لە مەككە دیوارەكانى كەعبە داڕمان، و خەڵكى مەككە بڕیاریان دا، كە بە تەواوى بیان ڕووخێنن و دووبارە سەر لە نوێ دروستیان بكەنەوە، و دواى ئەوەى كە ئەم كارەیان بە ئەنجام گەیاند، ویستیان (بەردە ڕەشەكە)، كە پیرۆزیی خۆى هەیە لە شوێنى خۆى دابنێنەوە، بەڵام هەر هۆزەى دەیویست شەرەف ‌و گەورەیی ئەم كارە بەوان ببڕێت، لەسەر ئەمەش ناكۆكییەكى توند كەوتە نێوانیان تا گەیشتە ڕادەى هەڕەشە كردن ‌و چاو لەیەك سووركردنەوە، دواجار بڕیاریان دا كە هەموو لایەك ڕازى دەبن بە ناوبژى ئەو كەسەى كە یەكەمجار لە دەرگاى (بەنى شـیبە) ەوە دێتە ناو كەعبە، خوا واى كرد كە ئەو كەسە پێغەمبەر بێت، كە چاویان پێى كەوت هەموویان دڵیان ئۆقرەی گرت ‌و گوتیان ئەوە دەستى (ئەمین) هات بە بڕیارى ئەو ڕازین. 
  و كاتێك كە هەواڵى مەسەلەكەیان پێ ڕاگەیاند، ساتێك بیرى كردەوە، ئینجا پۆشاكەكەى بەرى لەسەر زەوى داناو بەردەڕەشەكەى لەسەر داناو داواى لێ كردن، كە هەر یەكەیان، چەمكێكى پۆشاكەكە بگرن ‌و بەرزى بكەنەوە، تاوەكو گەیشتە ئاستى شوێنى بەردەكە، ئەو كاتە بە دەستى خۆى بەردەكەى لە شوێنى خۆى داناوە. بەم شێوەیە هەموو لایەك ڕازى بوون ‌و هۆشمەندى پێغەمبەر ئاگرى شەڕێكى ترى دوور خستەوە لە هۆزە عەرەبەكان، كە پێشتر، لەبەر هۆكارى زۆر ساكارتر، شەڕى درێژخایەن لە نێوانیاندا هەڵدەگیرسا.

چالاكى
 گروپێك لە قوتابیان پەخشێكى سەر دیــــوار لەمەڕ ژیاننامەى پێغەمبــــەر (د. خ) ئامادە دەكەن.

ڕاستگۆیی و دەستپاكى پێغەمبەر: پێغەمبەر (د.خ) لە تەمەنى لاوێتیدا، بە (ڕاستگۆ و دەستپاك) ناسرابوو و لە نێوان خەڵكدا بە مامەڵەى ڕێك ‌و ڕەفتار جوانى و بەجێ گەیاندنى بەڵێن ‌و سەرجەم خوو ڕەوشتە بەرزەكان بەناوبانگ بوو. هەر ئەمەش وایكرد، كە خەدیجەى كچى خوەیلید داواى لێ بكات، كە ساڵانە كارى بازرگانى بۆ بكات، لەو كاروانەى كە دەینارد بۆ شارى (بوسرا)و لە بەرامبەردا كرێیەكى دوو ئەوەندەى پێ بدات كە دەیدا بە كەسێكى تر لە نزیكەكانى خۆى. لە گەشتى بازرگانى یەكەمیدا پێغەمبەر بە قازانجێكى زۆرەوە گەڕایەوە مەككە، وەبەهۆى دڵسۆزى ‌و دەست پاكییەكەى خەدیجە كرێیەكەى بۆ كردە دوو ئەوەندەى كە پێشتر بەڵێنى پێدابوو. ئەم ئاكارە دروست ‌و بەجێیانەى پێغەمبەرو ڕەوشتە بەرزەكەى هانى خەدیجەى دا كە حەز بكات مێردى پێ بكات.
پێش پێغەمبەرایەتى، بە چەند ساڵێكى كەم، خواى گەورە واى كردووە، كە حەز لە دەرچوون بكات بۆ ئەشكەوتى (حرا‌و) كە چیایەكە دەكەوێتە لاى باكوورى خۆرئاواى شارى مەككەوە، لەوێدا هەر ساڵەى بۆ ماوەى مانگێك – كە مانگى ڕەمەزان بوو، دەمایەوەو بە تەنها بیرى لە نیشانەكانى گەورەیی خواى پەروەردگارو دەسەڵاتە بێ سنوورەكەى لە دروست كردنى بوونەوەرو گەردوون دەكردەوە. لەسەر ئەم حاڵەش بەردەوام بوو، تاوەكو سروش (وەحى)ى لە لاى خوا بۆ هات، سەرەتا ئایەتێكى لە قورئانى پیرۆز بۆ دابەزى.
                        
   






هاتنى سرووش ((الوحی)) بۆ پێغەمبەر (د.خ):
         پێغەمبەر (د.خ) تەمەنى ((40)) ساڵى تەواو كرد، پێى لە چل ‌و یەك نابوو وەحى (سرووش) بۆ هات، ئەوەش لە دەوروبەرى ساڵى 610ى زایینى بوو. لە سەرەتاوە خەونى دەبینى و خەونەكانیش وەك ‌و ڕۆژى ڕووناك ڕاست دەردەچوون، و لەدواى ئەو خەونانەوە بە تەواوى دڵ ‌و دەروونى وەك ئاوێنەى بێگەردى لێ هاتبوو، و یەكسەر ڕووى دڵى خۆى كردە خواو ڕێگە ڕاست، وە لەم كاتەدا زیاتر ئارەزووى تەنیایى ‌و گۆشەگیرى دەكرد. هەتا ڕۆژى دووشەممە لە ((17))ى ڕەمەزان لە ڕێكەوتى 6/8/610ز كتو پڕ كەسێكى لێ پەیدا بوو پێى وت ((محەمەد مژدەبێ تۆ بووى بە پێغەمبەرى خودا بۆ سەر ئادەمیزادو منیش جبرائیلم))، هەر بۆیە زیاتر تەنهایی لا شیرین بوو دەچوو بەتەنها لە ئەشكەوتى (حرا‌و) خوا پەرستى دەكرد، چەند شەوێك لەوێدا دەمایەوە تێشووى لەگەڵ خۆیدا دەبردوو. بەم شێوەیە ژیاوە هەتا فریشتەیەك هاتە لاى ‌و پێى وت: بخوێنەوە. وتى: من خوێندەوار نیم. پێغەمبەر (د.خ) دەفەرمووێ: گوشیمى بەخۆیەوە، تاكو نارەحەت بووم ‌و ئازارم پێ گەیی، پاشان بەرى دام ‌و وتى: بخوێنەوە. وتم: خوێندەوار نیم، بۆ جارى دووەم، گوشیمى بەخۆیەوەو زۆرتر ئازارم پێ گەیی ‌و بەرەڵاى كردمەوەو وتى: بخوێنەوە. منیش دیسان وتم  ئاخر خوێندەوار نیم، و بۆ جارى سێیەم، گوشیمى بەخۆیەوە، زیاتر ئازارم پێگەیى ‌و پاشان بەرى دامەوەو وتى: بخوێنەوە ئینجا ئەم ئایەتە پیرۆزەى بۆ خوێندەوە ((اقرأ بأسم ربّك الژی خلق * خلق الانسان من علق * اقرأ وربّك اڵاكرم الژی علم بالقلم * علم الانسان مالم یعلم)) و پێغەمبەر (د.خ) دووبارەى كردەوە.

بانگەوازى ئیسلام
       بانگەوازى ئیسلام لە ژیانى پێغەمبەر دا (د.خ) هەر لە بوونى بە پێغەمبەر تاوەكو كۆچى دوایی بە دوو قۆناغدا تێپەڕیوە:
یەكەم/ قۆناغى یەكەم: بانگەوازى نهێنى، كە ماوەى سێ ساڵى خایاند لە مەككە.
دووەم/ قۆناغى دووەم: بانگەوازى بە ئاشكرا، كە هەتا كۆچى دوایى بەردەوام بوو.

قۆناغى یەكەم: بانگەوازى نهێنى: 
        پێغەمبەر (د.خ) دواى هاتنە خوارەوەى سروش بۆى و بە فەرمانى خوا، دەستى كرد بە بانگ كردنى خەڵك بۆ پەرستنى خودایەكى تاك و تەنیا كە (الله)یە، و وازهێنان لە بتپەرستى. ئەو كارەش بە نهێنى بوو لە ترسى كاردانەوەى خراپى قوڕەیشە بتپەرستەكان.
لەبەر ئەوە پێغەمبەر، لە كۆبوونەوە گشتییەكانى قوڕەیش، ئەم باسەى نەدەدركاند، بەڵكو تەنها ڕووى بانگەوازى بەرەو ئەو كەسانە بوو كە پەیوەندى خزمایەتى نزیكیان لەگەڵ هەبوو یاخود ناسیاو و جێگەى بڕواو متمانە بوون. ئەو قۆناغەش لەدواى هاتنە خوارەوەى ئایەتى ((یا أیها المدپر، قم فأنژر ..... )) دەستى پێكرد.
یەكەم كەس كە باوەڕى بە پێغەمبەر هێناو هاتە ناو ئیسلام. خەدیجەى هاوسەرى بوو، ئینجا (عەلى كوڕى ئەبو تاڵیب) ى ئامۆزاى كە ئەوكات تەمەنى دە ساڵان بوو، ئینجا (زەیدى كوڕى حاریسە) و لەپاشان (ئەبو بەكرى سدیق (ر، خ)، یەكەم كەس لە كۆیلەكان كە موسڵمان بوو، (بیلالى كوڕى ڕەباحى حەبەشى) بوو.
لە ماوەى سێ ساڵى بانگەوازى بە نهێنى، نزیكەى چل كەس لە ژنان ‌و پیاوان باوەڕیان بە بانگەوازى پێغەمبەر هێنا. موسڵمانەكان لەم ماوەیەدا بە نهێنى، چاویان بە یەك دەكەوت ‌و زۆرجار، لە ماڵى (ئەڕقەمى كوڕى ئەڕقەم) بە نهێنى كۆدەبوونەوە، كە تیایدا پێغەمبەر (د.خ) ئایەتەكانى قورئانى پیرۆزى پێ ڕادەگەیاندن ‌و * دوور لە چاوى بێ باوەڕو بتپەرستەكان ئامۆژگارى دەكردن ئەم شێوازە لە قۆناغى داهاتووش درێژەى هەبوو.

قۆناغى دووەم: ئاشكراكردنى بانگەواز:    
           لەدواى سێ ساڵ لە بانگەوازى بە نهێنى، خواى گەورە، فەرمانى بە پێغەمبەر دا، لە ڕێگەى ناردنى (سروش)ەوە، بۆ ئاشكراكردنى بانگەوازەكەى ‌و ڕوو بەڕوو بوونەوەى بێ باوەڕەكان ‌و بتەكانیان، بە پێى ئایەتى ((فاصدع بما تۆمر وأعرچ عن المشركین، انا كفیناك المستهزئین)) هەروەها ئایەتى: ((وأنژر عشیرتك اڵاقربین، واخفچ جناحك لمن اتبعك من المۆمنین، فأن عصوك فقل أنی بر‌وی مما تعملون)) ئەم قۆناغە، سەرەتاى ئەشكەنجەدانى پێغەمبەر (د.خ) و شوێن كەوتووانى بوو، چونكە بتپەرستەكانى قوڕەیش، زۆر دڵگران ‌و تووڕە بوون، كاتێك بینیان كە پێغەمبەر، داوا دەكات كە خودایەك بپەرستن، كە چاوەكان نایبینن ، بەڵام ئەو ئەوان دەبینێت ‌و ئاگادارى هەموو شتێكە.
دواى ئەوە، ئازارو ئەشكەنجەدانى بێ باوەڕەكان، لە ئاستى پێغەمبەرو هاوەڵانى توند تر بوو، و جۆرەها ئەشكەنجەیان دەدا لە گرتن ‌و ڕاوەدوونان ‌و لێدان ‌و سووكایەتى پێكردن ‌و داخ كردن ‌و زنجیر كردن ‌و ڕاكێشانیان لەسەر سك ‌و بەرد خستنە سەر سك ‌و پشتیان لە گەرمترین ساتەكانى ڕۆژانى هاوینى دا، بەڵام هەموو ئەو دژایەتى كردنە، موسوڵمانانى زیاتر شێلگیرو پەیگیر كرد لەسەر بەدڵسۆزى بۆ ئاینەكەیان.




        









كۆچكردنى موسڵمانان
كۆچكردن بۆ حەبەشە:
       بەهۆى زیادبوونى بەردەوامى ئازارو مەینەتییەكانى هاوەڵانى پێغەمبەر (د.خ) لەسەر دەستى بێ باوەڕەكانى شارى مەككە، پێغەمبەر لە مانگى ڕەجەبى ساڵى پێنجەمى پێغەمبەرایەتى، داواى لێكردن كە كۆچ بكەن بۆ وڵاتى حەبەشە، كە پادشاكەیان مەسیحى بوو پیاوێك بوو واناسرابوو كە كەس لاى ئەو ستەمى لێ ناكرێت، بۆ ئەوەى لەوێ بمێننەوە تاوەكو خواى گەورە دەروویەكیان لێ دەكاتەوە. ئەوەبوو، سەرەتا (10) پیاوو (4) ئافرەت، لە ڕێگەى دەریاى سوورەوە دەچنە یەمەن، ئینجا لەوێوە بە سوارى كەشتى بازرگانى دەپەڕنەوە بۆ حەبەشە، بە سوارى دوو كەشتى بازرگانى كە بەرەو حەبەشە دەچوو بەڕێ كەوتن، هەرچەندە قوڕەیشییەكان ویستیان دەستیان پێیان بگات ‌و بیانگێڕنەوە بەڵام بێ هوودە بوو.
دواى ئەوە ژمارەى كۆچكردووان زیادى كرد تا گەیشتە (83) پیاوو (17) ئافرەت ‌و چەندەها منداڵ.
نەجاشى پادشاى حەبەشە، زوو ڕێزى لێنان ‌و بەڵێنى پاراستن ‌و حەوانەوەى پێدان، كە بەخۆشى ‌و بە ئارامى لە وڵاتەكەى گوزەران ببەنە سەر. هەرچەندە بێ باوەڕەكانى قوڕەیش، هەوڵیان دا، كە قەناعەت بە نەجاشى بهێنن، ئەمەش لە ڕێگاى وەفدێك بوو كە (عەمرو كوڕى عاص) سەرپەرشتى دەكرد، بۆ ئەوەى داڵدەى موسڵمانە كۆچكردووەكان نەدات ‌و بیان گێڕێتەوە بۆ مەككە بەڵام هەوڵەكانیان بە ئاكام نەگەیشت.
ئەم كۆچكردنەى موسڵمانان بۆ حەبەشە، بە یەكەم كۆچكردن دادەنرێت لە مێژووى ئیسلامدا.

دابڕینى گشتى:
         كاتێك هەواڵى ڕێزلێنانى نەجاشى لە موسڵمانە كۆچكردووەكان گەیشتە قوڕەیش، گەورە پیاوانى قوڕەیش، زۆر دڵگران بوون ‌و بڕیاریان دا ڕێگەیەكى تر بگرنە بەر بۆ ئازاردانى پێغەمبەرو شوێن كەوتووانى، ئەویش بڕیارى پچڕینى هەموو جۆرە پەیوەندییەكى كۆمەڵایەتى ‌و ئابوورى لەگەڵ (بەنو هاشم) ‌و بەرەبابى عەبدول موتەڵیب. بە پێى ئەو بڕیارە كە نووسرایەوە و لەناو كەعبە هەڵواسرا، تاكو هەموو لایەك پابەند بن بە ناوەڕۆكەكەى، هەموو جۆرە مامەڵەیەك ‌و كڕین ‌و فرۆشتن ‌و بازرگانى ‌و قسە لەگەڵ كردن ‌و تێكەڵاوبوون ‌و ژن ‌و ژن خوازى ‌و پێكهاتن ‌و بەزەیی پێداهاتنێك قەدەغەیە لەگەڵ ئەم دوو بەرەبابە تاوەكو محەمەد دەدەن بەدەستەوەو دەكوژرێت. ئەوەبوو ئەندامانى ئەم دوو بەرەبابە بە پیاوو ئافرەت ‌و منداڵیانەوە دوور خرانەوە بۆ دۆڵەكانى ئەبو تاڵیب ‌و ئابڵۆقەیان خرایە سەر.
ئەم دابڕینە، ماوەى دوو تا سێ ساڵى خایاند، لەم ماوەیەدا، موسڵمانەكان ‌و ئەو كەسانەى لە (بنو هاشم) بوون ‌و هاوسۆز بوون لەگەڵ موسڵمانەكان، دەردو مەینەتیێكى زۆریان چێشت، بەڵام نەبووە هۆى لاوازكردنى بیروباوەڕەكەیان.

ڕاهێنان
   بۆچى قوڕەیشیەكان بەرهەڵستى (ئیسلامیان) كرد .....؟
 


دەرچوونى پێغەمبەر (د.خ) بۆ شارى تائیف:  
            پێغەمبەر (د.خ) دواى ئەوەى كە بینى، ئیتر دانیشتوانى مەككە، ئەستەمە باوەڕى پێ بهێنن، بیرى كردەوە كە بانگەوازەكەى بگوازێتەوە بۆ دەرەوەى مەككە، ئەوەبوو بە هاوڕێیەتى (زەیدى كوڕى حاریسە) بەرەو شارى تائیف ڕۆیشتن، بە ئومێدى ئەوەى كە هۆزى (سەقیف) باوەڕى پێ بێنێت، كە گەورەترین هۆزە نیشتەجێكانى ئەم شارە بوو. بۆ ماوەى (10) ڕۆژ تیایدا مانەوە، كە داواى ئیسلام بوون ‌و پاڵپشتیان لێكردن، بەڵام ئەوان بە گوێیان نەكردن كاردانەوەكى خراپیان نواند بەرامبەرى، و داوایان لێكرد بە زووترین كات شارەكە جێ بهێڵێت، نەبادا كەسانێك لە لاوو تازە پێگەیشتووەكانیان بكەونە ژێر كاریگەرى بانگەوازییەكەى. ئەوەبوو پێغەمبەریان بەدەرناو لە لایەن كەم عەقڵ ‌و منداڵانەوە بەرد باران كرا كە بووە هۆى سەرشكانى زەیدو برینداربوونى قاچى پێغەمبەر (د.خ)، بەم شێوەیە ئەم هەوڵەى پێغەمبەر لە بڵاوكردنەوەى ئایینى ئیسلام لە دەرەوەى مەككە سەرى نەگرت.

بانگهێشتكردنى هۆزە عەرەبیەكان بۆ بە ئیسلام بوون:   
       ئەمجارەیان پێغەمبەر (د.خ) بەباشى زانى، بانگەوازەكەى بە شاندى هۆزە عەرەبیەكانى دەرەوەى مەككە ڕابگەیەنێت، كە بە مەبەستى حەجكردنى ساڵانە، لە وەرزى حەج دا سەردانى مەككەیان دەكرد. و داواى لێكردن كە واز بێنن لە ئایینى باوك ‌و باپیرانیان كە بتپەرستى بوو و تەنها خودایەكى تاك ‌و تەنیا بپەرستن ‌و هاوبەشى بۆ پەیدا نەكەن، هەروەها داواى پشتیوانى كردن ‌و سەرخستنى لێكردن بەسەر قوڕەیشییە بتپەرستەكان، كە هەمیشە لە دوو ئازارو ئەشكەنجەدانى پێغەمبەرو شوێن كەوتووانى بوون. هەرچى هەڵوێستى شاندى هۆزە عەرەبیەكان بوو، ئەوا جیازواز بوو، هەندێكیان بە شێوەیەكى ڕێك ‌و شایستە پشتیان لە بانگەوازەكەى دەكردوو هەندێكیشیان بە شێوەیەكى ناڕێك ‌و ناشیرین. هەندێكیشیان باوەڕیان پێى هێناو دڵیان نەرم بوو. ئەم دەستەیەش لە دانیشتووانى شارى (مەدینە) بوون.
لەو كاتەى كە پێغەمبەر لە (عەقەبە) بوو، چاوى بە كۆمەڵێك لە كەسایەتى سەر بە هۆزى ئەوس ‌و خەزرەجى دانیشتووى (مەدینە) كەوت و داواى ئیسلام بوونى لێكردن، ئەوانیش ئیسلام بوون. كە ژمارەیان حەوت كەس بوو. پاش گەڕانەوەیان بۆ شارى مەدینە دەنگ ‌و باسى پێغەمبەرو پەیامەكەیان بۆ كەسو كارو نزیكەكانى خۆیان باسكرد. 

پەیمان (گفت)ى یەكەمى عەقەبە (621) زایینی:-  
         لە ساڵى داهاتوو واتە: ساڵى دوازدەمى پێغەمبەرایەتى – لە وەرزى حەجدا دوازدەكەس لە خەڵكى مەدینە، نۆیان سەر بەهۆزى ئەوس بوون ‌و سیانیشیان سەر بە خەزرەج بوون، بۆ حەج هاتبوون بۆ مەككە، چاویان بە پێغەمبەر (د.خ) كەوت، لە گەڵى كۆبوونەوەو بەڵێن ‌و پەیمانى پشتگیریان پێدرا كە ناسراوە بە (گفت)ى یەكەمى عەقەبە.
پێغەمبەریش یەكێك لە هاوەڵانى خۆى كە ناوى (موصعەبى كوڕى عومەر) بوو، لەگەڵیان نارد بۆ مەدینە، بۆ ئەوەى فێرى قورئانیان بكات ‌و لە ئیسلام شارەزایان بكات. ئەوەبوو ساڵ نەسووڕایەوە، كە ماڵ نەبوو لە مەدینە باسى ئیسلامى تێدا نەكرێت.



(گفت)ى دووەمى عەقەبە (622) زایینی:-
       لە ساڵى داهاتوو هەر لە وەرزى حەج، چەند كەسێك لە خەڵكى مەدینە كە تازە موسڵمان بوو بوون، هاتنە مەككە، ژمارەیان (73) پیاو (2) ئافرەت بوو لە هەردوو هۆزى ئەوس ‌و خەزرەج. پێغەمبەر (د.خ) هەر لە (عەقەبە) لەگەڵیان كۆبۆوە چەند ئایەتێكى قورئانى پیرۆزى بەسەردا خوێندەوەو هانى دان لەسەر باوەڕهێنانێكى دامەزراو بە ئیسلام، ئەوانیش بانگەوازییەكانیان پڕ بە دڵ وەرگرت ‌و پەیمانیان پێ دا، كە بەرگرى لێبكەن هەروەها پێشنیازیان كرد كە كۆچ بكات بۆ شارەكەیان وە بەو پەڕى خۆشحاڵییەوە پێشوازى لێدەكەن. ئەم پەیمانەش بە گفتى عەقەبەى دووەم ناسراوە، كە ڕێ خۆشكەر بوو بۆ كۆچكردنى موسڵمانان بۆ شارى مەدینە. بێگومان ئەو دەستپێشخەرییەى كە نوێنەرانى ئەوس ‌و خەزرەج نواندیان ‌و ئیسلام بوونى خۆیان بە پێغەمبەر (د.خ) ڕاگەیاند و خۆشحاڵى خۆیان دەربڕى بۆ كۆچكردنى پێغەمبەر (د.خ) بوە هۆى بەرزكردنەوەى ورەى موسوڵمانان و هاندانیان بۆ كۆچكردن بۆ (یەپرب).

كۆچكردن بۆ یەپریب (مەدینە):
      كاتێك كە قوڕەیش بەمەى زانى كە كەسانێكى دانیشتووى یەپرب پەیمانى پشتگیریان بە پێغەمبەر داوەو باوەڕیان بە بانگەوازەكەى هێناوە، زۆر شڵەژان ‌و ئازاردانى موسڵمانانیان زیاتر كرد. لەبەر ئەوە پێغەمبەر (د.خ) فەرمانى دا بە شوێنكەوتووانى، ڕێگەى یەپرب بگرنە بەرو كۆچ بكەن بۆ ئەم شارە، و پێى ڕاگەیاندن كە تیایدا ((خواى گەورە چەند برایەكى بۆ ئێوە پەیدا كردووەو شوێنێكیشى بۆ ڕەخساندوون كە تیایدا ئارام بن ‌و بحەسێنەوە)).
لەسەر ئەم فەرمانە، موسڵمانان بە تاك ‌و بە كۆمەڵ، دواى خۆ ئامادەكردن، بە نهێنى ‌و دوور لە چاوى قوڕەیش، هەنگاویان نا بەرەو كۆچكردن. موسڵمانان كۆمەڵ كۆمەڵ كۆچیان كرد تا واى لێهات موسڵمانێك لە مەككە نەمایەوە جگە لە پێغەمبەر (د.خ)و ئەبو بەكرى صدیق ‌و عەلى كوڕى ئەبى تاڵیب نەبێ.

ڕاهێنان
((كۆچكردن))
لە هەموو سەردەمێكدا كۆچكردن وەكو دیاردەیەك پەیدادەبێت
لەوەیە كۆچكردن لەبەر ئەم هۆكارانە بن



          ئاینى                          سیاسى                        ئابوورى

((لەم بارەوە گفتوگۆ سازدەدرێت))

هەوڵدانى قوڕەیش بۆ لەناوبردنى پێغەمبەر (د.خ): 
       دواى ئەوەى قوڕەیشییەكانى مەككە، دڵنیا بوون لە باشى ‌و خۆشگوزەرانى موسڵمانەكان لە مەدینە، گەورە پیاوان كۆبوونەوەیەكیان گرێ دا لە (دارولنەدوە = خانەى كۆڕتیاگرتن) بۆ دەستنیشان كردنى ڕێگەچارەیەكى گونجاو بۆ لەناوبردنى خودى پێغەمبەر، ئەوە بوو بڕیاریان دا كە لە هەر هۆزێك لاوێكى بوێرو چاونەترس دیارى بكرێت ‌و بە هەموویان بچنە سەر پێغەمبەرو لە شەوێكى تاریك دا بیكوژن ‌و خوێنەكەشى ون بێت لەنێو هۆزەكان. تاكو بەرەبابى پێغەمبەر نەتوانن شەڕى تەواوى هۆزەكان بكەن ‌و ناچاربن كە بە قەرەبوو (خوێن دان) ڕازى بن.
هەموو لاوە ڕاسپێردراوەكان بە كوشتنى پێغەمبەر خۆیان ئامادەكردو لە شەوى بڕیاردانى پێغەمبەر بۆ كۆچكردن، لەبەر دەرگاى ماڵەكەى وەستان ‌و چاوەڕێى دەرچوونیان دەكرد تا بیكوژن. ئەو شەوە پێغەمبەر لە جێگەى خۆى نەخەوتبوو بەڵكو داواى لە (عەلى كوڕى ئەبو تاڵیبى) ئامۆزاى كردبوو لە جێگەى ئەو بخەوێت.
پێغەمبەر (د.خ) لە ماڵ دەرچوو بێ ئەوەى ئەو پیاوانە كە خۆیان  بە كوشتنى مەڵاس دابوو بیبینن، و بەرەو ماڵى (ئەبو بەكر) بەڕێ كەوت كە پێشتر دوو وڵاخى ئامادە كردبوو بۆ خۆى ‌و پێغەمبەر (د.خ). ئەوە بوو لەماڵ دەرچوون بە دوو قۆڵى ‌و ڕێ نیشاندەرێك كە (ئەبو بەكر) بەكرێى گرتبوو بۆ ئەوەى ڕێى مەدینەیان نیشان بدات جیا لەو ڕێیەى كە زانراو بوو تاكو بێ باوەڕان بە ڕێگەكەیان نەزانن.
پێغەمبەرو (ئەبو بەكرى) هاوڕێى سەر لەبەیانى ڕۆژى پێنج شەممەى یەكەمى مانگى ڕەبیعى یەكەم لە مەككە دەرچوون. ئەو كات تەمەنى پێغەمبەر (53) پەنجاو سێ ساڵ بوو پاش چەندان ڕۆژ گەیشتنە یەپرب، كە خەڵكى ئەم شوێنە زۆر بە دڵگەرمى پێشوازیان لێكردن.

كارە گرنگەكانى پێغەمبەر لە مەدینە:
       هەر لەگەڵ گەیشتنى بۆ مەدینە، پێغەمبەر (د.خ) لە هەوڵى ئەوەدا بوو كە لەم قۆناغە نوێیەى بانگەوازى بە ئەركى پێویستى سەر شانى هەڵسێت كە ئامانجى ڕێكخستنى موسڵمانان و بونیادنانى دەوڵەتى ئیسلام بوو كە لەسەر بناغەى چەسپاو دامەزرێت ‌و هەموو مەرج ‌و پێداویستىیەكانى ئەم ئامانجە فەراهەم بكرێت.
گرنگترین ئەو بنچینانەى كە دەوڵەتى لەسەر دامەزراند، خۆیان لە چەند كارێكى سەرەكى دا دەدیتەوە كە ئەمانەن:

یەكەم/ دروستكردنى مزگەوت:
      پێغەمبەر لە ڕێگەى كۆچكردن بۆ مەدینە، كاتێك كە نزیك بوو لەم شارەو گەیشتە دێى (قوبا‌و) كە دوو فەرسەخ لە مەدینەوە دوورە، لەوێدا لەگەڵ (ئەبو بەكر) لایان داو چوار ڕۆژ تیایدا مانەوە، سەرەتا مزگەوتێكى دروست كرد كە بە مزگەوتى (قوبا‌و) ناسراوە.









دواى ئەوە درێژەى بە سەفەرەكەى دا تاكو گەیشتە مەدینە، یەكەم كاریشى كە لەوێ ئەنجامیدا، دروستكردنى مزگەوت بوو، كە بە هاوكارى موسڵمانانى كۆچكردوو و موسڵمانانى پشتیوان (كە خەڵكى مەدینەن) دروستكرا، شایانى باسیشە خودى پێغەمبەر، بەشدارى كرد لە كاركردن بۆ دروست كردنى مزگەوتەوكە. زۆرى نەبرد ئەو مزگەوتەى سەرەتا بە شێوەیەكى سادەو ساكار دروستكرا بوو بە مەڵبەندێكى رۆحى، بۆ ئەنجامدانى نوێژو هەر پەرستنێكى تر، هەروەها بوو بە فەرمانگەیەكى ڕامیارى ‌و سەربازى بۆ دەستنیشان كردنى پەیوەندییەكانى دەوڵەت لە ناوەوەو لە دەرەوەو گرتنى كۆڕو كۆبوونەوەى گفتوگۆو وتو وێژ سەبارەت بە بابەتە گرنگەكان.

دووەم/ دروستكردنى برایەتى لە نێوان كۆچ كردووان ‌و پشتیوانان:
       هەنگاوى دووەمى پێغەمبەر (د.خ) لە مەدینە، چارەسەركردنى ئەو قەیرانە دارایی ‌و گوزەرانییە بوو كە لە ئەنجامى بەجێهێشتنى ماڵ ‌و حاڵەوە دروستبوو بوو لاى كۆچكردووانى مەككە، بە مەبەستى ڕێكخستنى پەیوەندییە كۆمەڵایەتییەكان ‌و دڵنەوایی كردنى كۆچكردووان و ڕەواندنەوەى تەنهایی ‌و بێ حاڵیان، پێغەمبەر فەرمانى دا كە هەر كۆچكردووێك ‌و پشتیوانێك ببنە براى یەكترو لە پێناو خوا. بەمەش یەكیەتى موسڵمانان پتەوتر و ڕیزەكانیان توند و تۆڵتر دەبێت بەمەش هەر پشتیوانێك كۆچكردویەكى كردە براو هاوبەشى خۆى.

سێیەم/ پەیڕەو دەستوور (بەڵگەنامە): 
         گرنگترین هەنگاوە لە مێژووى ئیسلام، لە مەدینە هەنگاوى سێیەم پێغەمبەر (د.خ) داڕشتنى بەڵگەنامەیەك بوو بۆ ڕێكخستنى پەیوەندییەكان لە نێوان ئەندامانى كۆمەڵگەى موسڵمان بە كۆچكردوو پشتیوانەوە، لە لایەكى تریشەوە لە نێوان موسڵمانەكان ‌و ئەو كۆمەڵانەى تر كە لە مەدینە نیشتەجێ بوون بەتایبەتیش جولەكەكان. ئەم بەڵگەنامەیە چەند خاڵى زۆر گرنگى تێدا بوو، كە دەتوانین بەكورتى هەندێك لە بەندەكانى بخەینە ڕوو:


1- یەكبوونى نەتەوەى موسڵمان بێ جیاوازى.
2- پاراستنى هەر كەسێك ‌و چینێك كە دەیەوێت بە ئاشتیانەو هاوكارانە لەگەڵ موسڵمانان بژین، و قەدەغە كردنى هەر جۆرە ستەمێك دەرحەقیان.
3- پێویستە موسڵمان ‌و نا موسڵمان هاوكارى یەك بن ‌و پشتى یەك بگرن بۆ دوور خستنەوەى هەر مەترسییەك لەسەر دەوڵەت، هەروەها هەردوو لا پێویستە بەشدارى خەرجى شەڕ بكەن ئەگەر ڕوویدا.
4- موسڵمان ‌و نا موسڵمان، نابێت دوژمنانى دەوڵەت بپارێزن ‌ویارمەتیان بدەن.
5- پێویستە دەوڵەت، هەر ناموسڵمانێك سەر بخات ئەگەر دووچارى ستەم هات ‌و دەست درێژى كرایە سەر هەر وەك چۆن موسڵمان سەر دەخات ‌و دەیپارێزێت.
6- هیچ كەسێك بە تاوانى كەسێكى تر لێى ناگیرێت و سزا نادرێت.

ڕاهێنان
هەنگاوى سەرەكى پێغەمبەر (د.خ) لە داڕشتنى دەستوور بوو ..
دەستوور چییە؟ (گفتوگۆ لەم بارەیەوە ساز دەدرێت)






هەڵوێستى جوولەكەكان: 
       جووەكانى مەدینەو دەوروبەرى، تەواو نیگەران بوون لە هاتنى پێغەمبەر بۆ شارەكەو یەكبوونى ڕیزى موسڵمانەكان ‌و ئاشتبوونەوەى هەردوو هۆزى (ئەوس ‌و خەزرەج) لەسەر دەستى پێغەمبەر (د.خ) كە بەر لە ئیسلام زۆر ناكۆك و دوژمن بوون، جووەكان لە سەرو ماڵى خۆیان نەدەترسان، دواى ئەوەى كە پەیمانیان پێدرا بە پێى بەڵگەنامەى مەدینە كە پێغەمبەر (د.خ) دەرى كرد، بەڵام ترسى ئەوەیان هەبوو كە ئیسلام لەناویان بڵاو بێتەوەو پلە و پایەى ئەوان دابەزێت. لەبەر ئەوە چەند ڕێگەیان گرتە بەر بۆ ڕوو بەڕوو بوونەوەى پێغەمبەرو پەیامەكەى، وەكو پڕو پاگەندەو بوختان هەڵبەستن ‌و پیلان گێڕان ‌و ئاژاوە نانەوە لە نێوان ئەوس ‌و خەزرەج و هەوڵدان بۆ زیندو كردنەوەى دوژمنایەتى پێش ئیسلامیان.

بەرگریكردن لە ئیسلام:  
      خواى گەورە ڕێگەى دا بە پێغەمبەر و موسڵمانان كە شەڕ بكەن، بە پێى ئایەتى پیرۆزى ((أژن للژین یقاتلون بأنهم ڤلموا وأن الله على نصرهم لقدیر* الژین أخرجوا من دیارهم بغیر حق* اڵا أن یقولوا ربّنا الله)) ئەم ڕێگەدانەش لەبەر ئەوە بوو، كە موسڵمانان ستەمیان لێ كراوو لەسەر وڵات ‌و ماڵ ‌و حاڵى خۆیان دەركرابوون بە ناحەق، هەر لەبەر ئەوەى تەنها خوایان بە پەروەردگارى خۆیان دەزانى.




چەند نموونەیەك لە شەڕەكانى سەردەمى پێغەمبەر (د.خ):
        دوا بەدواى جێگیر بوونى پێغەمبەر (د.خ) لە مەدینەو دامەزراندنى بناغەى دەوڵەت، زنجیرەیەك لە شەڕو پێكدادان لە نێوان موسڵمانەكان لە لایەك ‌و قوڕەیشى ‌و هاوپەیمانەكانى لە هۆزە عەرەبییەكان لە لایەكى تر ڕووىدا لەوانەش: 
1- شەڕى بەدرى گەورە (2ك): 
      ئەو شەڕە بوو كە لە ڕۆژى 17ى مانگى ڕەمەزانى ساڵى دووەمى كۆچى ڕووىدا، هۆكارەكەش ئەوە بوو كە پێغەمبەر (د.خ) هانى هاوەڵەكانى دا بۆ ڕێگە گرتن لە كاروانێكى بازرگانى قوڕەیش لەو كاتەى لە شامەوە دەگەڕایەوە مەككە، نەك بە مەبەستى شەڕ بەڵكو لەبەر ئەوەبوو چونكە قوڕەیش موسڵمانەكانیان لە مەككە دەربەدەر كردبوو و دەستیان گرتبوو بەسەر هەرچى ماڵ ‌وخانوو بەرەیە كە بەجێ یان هێشتبوو، بە ئومێدى ئەوە كە قەرەبووى بەشێكى ئەو زەرەرو زیانانەیان بكەنەوە بە دەست بەسەراگرتنى ئەو كاروانە بازرگانییەى قوڕەیش كە سەر بە قافڵەى ئەبو سوفیان بوو.
هەرچەندە كاروانەكە دەربازبوو، موسڵمانەكان دەستیان پێى نەگەیشت كە لە كۆچكردووەكان بوون، كەچى ئەو سوپایەى كە پێشتر ئەبو سوفیان داواى كردبوو لە مەككەوە بە هانایەوە بچن، هەر سوور بوو لەسەر درێژەدان بە بەرەو پێش چوونى ‌و ڕوو بە ڕوو بوونەوەى سەربازە لەگەڵ موسڵمانەكان.
لە ئەنجامى ڕوو بەڕوو بوونەوە لە نێوان هەردوولا لە شوێنێك پێى دەوترێت (بەدر) ئاكامى شەڕەكە بە سەركەوتنى موسڵمانەكان كۆتایی هات. بەم سەركەوتنە گەورەیەش موسڵمانان ورەیان بەرزتر بۆوە زیاتر بڕوایان بە خۆیان بوو هەر چەندە دەیانزانى ئەم سەركەوتنە لە لاى خواوە بوو، چونكە سەرەڕاى ئەو نابەرامبەرییەى لە نێوان هەردوو هێزدا هەبوو، كەچى سەركەوتن چونكە بیرو باوەڕێكى پتەویان هەبوو دەیان زانى لەسەر حەق دەجەنگن ‌و بەرگرى لە خۆیان دەكەن و خوداى گەورەش پشت و پەنایان بوو.

2- شەڕى ئوحود (3ك): 
      ئەم شەڕە لە ڕۆژى شەممەى 15ى مانگى شەوال لە ساڵى سێیەمى كۆچى ڕووىدا، هۆیەكەش ئەوە بوو كە قوڕەیشییەكان ویستیان تۆڵەى شكستەكەى بەدر بكەنەوە، چونكە هەر یەكسەر دواى بەدر، بەخۆ كەوتن بۆ خۆ ئامادەكردن ‌و هێزو كەرەستە كۆ كردنەوە، بۆ ڕووبەڕووبوونەوەى پێغەمبەر (د.خ) و هاوەڵانى. ئەوەبوو هێزێكى (3000) سێ هەزار كەسى بە پاڵپشتى ژمارەیەك لە هاوپەیمانانیان بەڕێ كەوتن، كە حەو سەدیان زرێ پۆش ‌و دوو سەدیان ئەسپ سوار بوون، و حەڤدە ئافرەتیان لەگەڵدا بوو كە یەكێكیان هیندى كچى عوتبەى هاوسەرى ئەبو سوفیان بوو كە باوكى لە شەڕى بەدردا كوژرا بوو بۆ تۆڵە سەندنەوە هاتبوو. هەرچى موسڵمانەكان بوون، ئەوا ژمارەیان هەزار كەس بوو، بەڵام لە ڕێگە300 كەسیان پاشگەز بوونەوە كە لە دوو ڕووەكان (المنافقین) بوون بە ڕابەرایەتى (عەبدوڵاى كوڕى ئەبى سەلول) بەمەش 700 كەس مانەوە. 
هێزى موسڵمانەكان بەرەو گۆڕەپانى ئوحود بەڕێ كەوتن، پشتیان لە كێوى ئوحود بوو ڕووشیان لە دووژمن. 
شەڕ دەستى پێ كردو موسڵمانانیش سەركەوتن، بتپەرستەكانیش ژمارەیەكیان لێ كوژراو ئەوانى تریش پاشەكشەیان كرد. كاتێك كە كەتیبە تیرهاوێژەكەى موسڵمانان كە لەلاى كێوى ئوحود سەنگەریان گرتبوو، ئەم دیمەنەیان بینى، وایانزانى ئیتر شەڕ كۆتایی هاتووەو پێویست ناكات لە پێگەكانى خۆیان بمێننەوە، بۆیە زۆربەیان دابەزین بۆ گۆڕەپانى شەڕەكە، بۆ كۆكردنەوەى ئەو كەلوپەل ‌و تفاقەى دوژمن دواى خۆى بەجێى هێشتبوو. كاتێك كە هێزێكى بتپەرستان تێبینیان كرد كە هێزى موسڵمانان لاى كێوى ئوحودیان جێ هێشتووە، لە دواوە بۆیان سووڕانەوەو هێرشێكى لە ناكاویان كردنە سەرو توانیان بە كتوپڕى ئەنجامى شەڕەكە لە بەرژەوەندى خۆیان یەك لا بكەنەوە، حەفتا كەس لە موسڵمانان شەهید بكەن كە لە نێوانیان دا حەمزەى كوڕى عەبدولموتەڵیبى مامى پێغەمبەر بوو.
كەواتە هۆكارى سەرەكى ئەم شكستەى موسڵمانان لە شەڕى ئوحود، دەگەڕێتەوە بۆ پابەند نەبوونیان بە فەرمان ‌و ڕاسپاردەكانى پێغەمبەر (د.خ) حەز كردن لە ماڵ ‌و دەستكەوتى شەڕ (الغنائم).

ڕاهێنان
شكستى موسڵمانەكان لە شەڕى ئوحود دەگەڕێتەوە بۆ
     

        پابەند نەبوون بە فەرمانى                 لاوازى سوپاى ئیسلام
               پێغەمبەر

وەڵامى ڕاست هەڵبژێرە


ڕێككەوتنى حودەیبییە (6ك):
           لە ساڵى شەشەمى كۆچى پێغەمبەر (د.خ)، ویستى سەردانى مەككە بكات بۆ بەجێهێنانى (عەمرە) {واتە: سەردانى كەعبەى پیرۆز سووڕانەوە بە دەوریدا كە وەختى حەج نەبێ}، ئەوەبوو بە یاوەرى (1400) كەس لە هاوەڵانى، لە مانگى (ژی القعدە) كە یەكێكە لەو مانگانەى شەڕكردن تیایدا قەدەغەیەو پیرۆزى خۆى هەیە، بەڕێ كەوتن، بۆ ئەوەى كە خەڵكى مەككە تێبگەن كە ئەوان بۆ شەڕ نەهاتوون. بەڵام قوڕەیشییەكان ئامادە نەبوون كە ڕێگەیان پێ بدەن كە (عەمرە)ى خۆیان بكەن، و لە دواى وتو وێژ لە نێوان شاندى قوڕەیش بە نوێنەرایەتى (سوهەیلى كوڕى عەمر) و پێغەمبەر (د.خ) گەیشتنە ڕێكەوتنامەیەك كە بە (ڕێكەوتنامەى حودەیبییە ناسراوە) كە شوێنێكە سێ میل بەلاى باكوورەوە لە مەككە دوورە.
ڕێكەوتنەكە ئەم خاڵانە بوو:- 
1- وەستانى شەڕ لە نێوان هەردوو لا بۆ ماوەى دە ساڵ.
2- دەبێت محەمەد هەر كەسێك بگێڕێتەوە لە قوڕەیشییەكان كە بەبێ ئاگادارى سەر پەرشتكارەكەى موسڵمان بووبێت.
3- هەر موسڵمانێك ئەگەر ڕیزى ئیسلامەتى بەجێ بهێڵێت، قوڕەیش پابەند نییە بە گێڕانەوەى بۆ لاى محەمەد.
4- هەر كەس ‌و لایەنێك سەرپشكە كە ببێتە هاوپەیمانى قوڕەیش یاخود ببێتە هاوپەیمانى محەمەد.
5- محەمەد و هاوڕێیانى دەبێ ئەم ساڵ بگەڕێنەوەو (عەمرە) نەكەن بەڵكو لە ساڵى داهاتوو دا بۆیان هەیە كە بێنە ناو مەككەو ماوەى سێ ڕۆژ تیایدا بمێننەوە، و جگە لە شمشێرى ناو كالان هیچى تریان پێ نەبێت.

پەیوەندى كردنى پێغەمبەر (د.خ) بە پادشاو دەسەڵاتدارانى سەردەمى خۆى:
         لەبەر ئەوەى ئایینى ئیسلام پەیامێكە، تایبەت نییە بە عەرەب، بەڵكو بەپێى چەندەها ئایەتى قورئانى پیرۆز، بۆ هەموو خەڵكانە بێ جیاوازى ڕەنگ ‌و ڕەگەزو زوبان: ((وما أرسلناك اڵا كافّە للناس بشیراً ونژیراً)) ((قل یا أیّها الّناس انی رسول الله الیكم جمیعاً)).
لەم ڕوانگەیەوە، پێغەمبەر چەندەها نامەى بە دەستنووسى نووسەرەكانى نارد بۆ پاشاو میرو دەسەڵاتدارانى هاوسەردەمى وەكو (هەرقەل) قەیسەرى ڕۆم ‌و (پەروێز) كیسراى فارس ‌و (نەجاشى) پاشاى حەبەشەو (مقەوقەس) گەورەى قبتییە (مەسیحییەكان)ى میسرو میرى بەحرەین ‌و میرەكانى عوممان ‌و پاشاى یەمەن. كە ناوەڕۆكى تێكڕاى ئەو نامانە داواكردن بوو لەو دەسەڵاتدارانە بڕوابێنن و بێنە ناو ئایینى ئیسلام. 

فەتحى مەككە (8ك): 
       هەروەك پێشتر باسكرا، ڕێككەوتنى حودەیبییە بوارى دا بە هەردوولا: قوڕەیشى ‌و محەمەد، لە دروست كردنى هەر هاوپەیمانیەتیەك لەگەڵ هەر هۆزێكى عەرەب. ئەوەبوو (بەنو بەكر) بوونە هاوپەیمانى قوڕەیش ‌و (خوزاعە)ش بووە هاوپەیمانى پێغەمبەر. لەم ساڵەدا (8ك)، هۆزى بەكر دەست درێژییان كردە سەر خوزاعەو نزیكەى بیست كەسیان لێكوشتن، قوڕەیش یارمەتى چەك ‌و دارایی دا بە بەكر. و كاتێك كە ئەم هەواڵە بە پێغەمبەر گەیشت زۆر تووڕە بوو و خۆى سازو ئامادەكرد بۆ شەڕكردن لەگەلأ قوڕەیش، بەڵام ئەم كارەى بە نهێنى بوو نەبادا قوڕەیش خۆیان ئامادە بكەن ‌و خوێن بڕژێ و كوشتار ڕووبدات لە شارى مەككەى پیرۆز.
پێغەمبەر بە یاوەرى دە هەزار كەس لە مەدینە دەرچوون بەرەو مەككە، لە ڕێگەشدا ژمارەیەك لە هۆزە عەرەبییەكانیان ڕەگەڵ كەوت، كاتێك كە نزیك بوونەوە لە شارى مەككە، قوڕەیشییەكان زۆر ترسان لە تۆڵە سەندنەوە بەڵام پێغەمبەر دانیشتوانى شارەكەى دڵنیا كردەوە كە ئەوان ئازادن ‌و لێیان دەبوورێت، سەرەڕاى ئەو هەموو تاوانەى كە دەرهەق پێغەمبەرو موسڵمانان ئەنجامیان دابوو، هەر لە ئازاردان ‌و بەندكردن ‌و دەربەدەر كردن ‌و پەیوەندى لەگەلأ پچڕاندن.
حەجى ماڵئاوایی (10ك): 
       حەجى ماڵئاوایی تاكە حەج بوو كە پێغەمبەر لە ژیانى پێغەمیەرایەتى بە ئەنجامى گەیاندووە، ئەوەش لە ساڵى دەیەمى كۆچى بوو.
كاتێك موسڵمانان بیستیان كە پێغەمبەر بە نیازە لەو ساڵە حەج بكات، لە هەموو لایەكى دوورگەى عەرەب ڕوویان لە مەككە كرد، بۆ ئەوەى بەشدارى لەگەڵ بكەن، كە ژمارەیان لە سەد هەزار زیاتر بوو. ئەوەى كە گرنگە لێرەدا ئەو وتارە بوو كە پێغەمبەر بۆ ئامادەبووانى دا، كە دوا وەسیەت ‌و ڕاسپاردەى بوو چونكە ساڵ نەسووڕایەوە كۆچى دوایی كرد.
ئەوەى كە زۆر جەختى لەسەر كردەوە بریتى بوو لە هاندانى موسڵمانان لەسەر پابەندبوون بە فەرمان و فێركاریەكانى ئیسلام ‌و نەگەڕانەوە بۆ سەردەمى نەفامى و خوێنى یەكتر حەڵاڵ نەكردن ‌و نەخواردنى ماڵى یەكتر بەهیچ شێوەیەك، هەروەها داواى لێكردن كە مافى ئافرەتان بپارێزن ‌و بە باشترین شێوە هەڵسوكەوتیان لەگەڵ بكەن. و بەبیر موسڵمانانى هێنایەوە كە ئەوان هەموویان یار و یاوەرى یەكترن و پێویستە دەست بگرن بە قورئانى پیرۆزو ڕەوشتى پێغەمبەر بۆ وەى سەربەرزى دنیا و قیامەت بن.

پرسیارەكان:
1- نیمچە دوورگەى عەرەب دەكەوێتە چ بەشێكى ئاسیاوە؟
2- زۆر جار پێش ئیسلام كێشەو شەڕ لە نێوان هۆزە عەرەبەكان ڕوویدەدا بۆچى؟
3- پێغەمبەر لە سەرەتاى لاوێتیدا چ جۆرە كارێكى ئەنجام داوە؟
4- بانگەوازى ئیسلام بە چەند قۆناغدا تێدەپەڕێت؟ 
5- بۆچى حەبەشە هەڵبژێردرا بۆ كۆچكردنى موسڵمانەكان بەرەو ئەو وڵاتە؟ 
6- گرنگترین هەنگاوەكانى پێغەمبەر (د.خ) لە مەدینەدا چى بوو؟
