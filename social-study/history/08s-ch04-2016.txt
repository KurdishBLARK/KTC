
بەندى چوارەم
سەردەمى دەوڵەتى ئومەوى 
بارودۆخى گشتى دەوڵەت
دوڵەتى ئومەوى (41 – 132ك)
بنەماڵەى ئومەوى:
         ئومەوییەكان سەر بە هۆزى قوڕەیشن وە، دەوڵەتەكەیان بە ناوى (ئومەییە كوڕى عەبدشەمس كوڕى عەبدولمەناف)ى باپیرە گەورەیانە، خۆى ‌و مامى هاشم كوڕى عەبدولمەناف ڕكابەریان لە سەروەری دەكرد، ئومەوییەكان خاوەن پایەو پلەى بەرز بوون سەرو ماڵێكى زۆریان هەبووە.
هەڵوێستى ئومەوییەكان بەرامبەر ئیسلام:
       ئومەوییەكان هەر لە زووەوەچاویان لە خەلافەت هەبووە بەڵام لە سەردەمى ئەبو بەكرو عومەر بۆیان نەڕەخسا، پاش كوشتنى ئیمامى عومەر و ڕاسپاردنى شەش كەس بۆ دەستنیشان كردنى یەكێك لە نێوانیان ئومێدیان پەیدا كرد.و پاڵپشتى ئیمام عوسمان بوون بە ئاشكراو نهێنى، كە عوسمان دەرچوو كەوتنە كاركردن بۆ دامەزراندنى خیلافەتێكى ئومەوى، ئینجا معاویە بەخۆى كەوت بۆ خۆئامادەكردن و پشت بەستن بە خەڵكى شام.
ئومەوییەكان دوو لقن، لقى (بەنو ئومەییە) و لقى (ئەبیلعاص) زۆربەى خەلیفەكانیان لە لقى دووەمن.
بەناوبانگترین خەلیفەكانى ئومەوى:
لە سەرەتاى دامەزراندنى دەوڵەتى ئومەوى لە ساڵى 41ى كۆچى تاكو ڕووخانى لەساڵى 132ى كۆچى، (14) چواردە خەلیفە فەرمانڕەواییان كردووە، بەناوبانگەكانیان:-

1-  خەلیفە معاویە كوڕى ئەبو سفیان (41 – 60كۆچى): 
         معاویە لە مەككە لەدایك بووە، پاش گرتنى شارى مەككە لە ساڵى 7ى كۆچى بووە موسڵمان، تەمەنى 23 ساڵ بوو، پێغەمبەر حەزى دەكرد ئەو كەسانەى كە درەنگ ببوون بە ئیسلام لە خۆى نزیكیان بكاتەوە بۆ ئەوەى زیاتر ئیسلام لە دڵیان بچەسپێ بۆیە كردى بە نووسەرى وەحى(سروش)، و گێڕەوەى فەرموودەكانى پێغەمبەر (د.خ) بووە.
داهێنانەكانى معاویە:
معاویە هەندێك شتى داهێنا كە پێش ئەو نەبووە، لەوانە:
1/ مقصورەى ژوورۆچكەى نوێژى بۆخۆى دانا. لە ترسى كوشتن لە نوێژكردن.
2/ پۆستەى ڕێكخست، و هێسترى كلك بڕاوەى بۆ دانا.
3/ دیوانى مۆركردنى دانا (دیوان الخاتم).
4/ پەردەدارى لە نێوان خۆى وخەڵك دانا.
5/ خەلافەتى كردە پشتاو پشت.










فراونبوونی دەوڵەتی ئومەوی
       سەردەمى معاویە بە فراوانبوونی دەوڵەتی ئومەوی دادەنرێت، و لەو سەردەمەدا توانیان بگەنە دوورترین خاڵ. لە ڕۆژهەڵات گەیشتنە وڵاتى (سند) و (بوخارا)، و هەر جێگایەكى دەستى بەسەرداگرتبێت توانیویەتى تا ڕادەیەكى باش، ئەمن ‌و ئاسایشى تیادا بەرقەرار بكات، هێرشەكانى بە هاوینە‌و زستانە بەردەوام بووە، لە وشكانى ‌و ئاو دا و گرنگترین هەوڵەكانى بۆگرتنى قسگنگنیە بوو كەگەمارۆى داوە، بەڵام پێی نەگیراوە.

یەزیدى كوڕى معاویە (61 – 65ك):
      پاش مردنى معاویە یەزیدى كوڕى هاتە جێگاى (بە پێى سیستەمى پشتاو پشت) چوار ساڵ حوكمرانى كرد، لەو سەردەمەدا چەند كارێكى دڵتەزێن ڕوویدا بووە مایەى ناڕەزایی موسڵمانان‌و تێكچوون ‌و پارچە پارچە بوونى موسڵمانەكان، و خەلیفەكانى دواى یزیدیش نەیانتوانى چارەسەرى بارودۆخەكە بكەن تا هاتنى خەلیفە عەبدولمەلیك كە توانى هێزو سەروەرى بۆ ئومەوییەكان بگێڕێتەوە.

گرنگترین ڕووداوەكان:
1- شەهیدكردنى حوسێنى كوڕى ئیمامى عەلى لە 10ى محرم ساڵى 61 كۆچى، ئەم ڕووداوە لەكەیەكى ڕەشە لە مێژووى ئومەوییەكان.
2- ڕووداوى حەرە: لە ساڵى 63ى كۆچى: ئومەوییەكان پەلامارى مەدینەو دواتر مەككەیان دا زیانیان بە كەعبە گەیاندو ئازارى خەڵكى مەككەیان دا.


عەبدولمەلیك مەروان (65ك – 86ك)
     عەبدولمەلیك كوڕى مەروان كوڕى حەكەم، لە ساڵى 26ى كۆچى لە مەدینە لەدایك بووە، هەر لە گەنجییەوە بایەخى داوەتە خوێندن و فێربوون، لە مەدینە بە پیاوێكى دیندارو تێ گەیشتو ناسرابوو، لەدواى باوكى بووە خەلیفە، لە سەرەتاى هاتنى وڵاتى موسڵمانان بەش بەش ‌و شڵەژاو بوو، بە هێزو دەسەڵاتى سەربازى و دواى ڕوودانى چەندین شەڕ لە دژى (عبداللەى كوڕى زوبێر) توانى بەسەریدا زاڵ بێت و دەسەڵات بكێشێتەوە بۆ سەر هەموو دەوڵەتى ئیسلام، و لەم شەڕەشدا دووبارە هەردوو شارى پیرۆزى (مەككە و مەدینە) بەر پەلامارى ئومەوییەكان كەوتن.

شۆڕشى عەبدولرەحمان كوڕى ئەشعەپ:
             لە ساڵى 80ى كۆچى عەبدولرەحمان كوڕى ئەشعەپ، كرا بە والى هەرێمى سەجستان لە سنوورى هند، (حەجاجى كوڕى یوسفى سەقەفى) كەوالى ڕۆژهەڵاتى ئیسلامى بوو لە عێراق دادەنیشت. شەڕى توركەكانى پێ سپێردرابوو كە یاخى بوون و سەرانەیان نەدەداو دەست درێژیشیان كردبووە سەر موسڵمانان. كوڕى ئەشعەپ بە سەركەوتووى كارى خۆى ئەنجامداو تەمبێى كردن ‌و توانى وڵاتەكەشیان بگرێت وا دیارە لەشكرەكەى ماندوو ببو، بۆیە ویستى لە وەرزى زستاندا هەندێك پشوویان بداتێ، ئینجا لە هاویندا جارێكى تر هێرش بكاتەوە سەریان، كە حەجاج بەمەى زانى زۆر پەست بوو ماوەیەك پێوەبوو ڕازى بكات بەردەوام بێت لە شەڕكردن ، بەڵام سەرى نەگرت، ئەوە بووە هۆى تێكچوونى نێوانیان كە ئەوەش بووە هۆى فراوان بوونى بزووتنەوەكەى الاشعپ و ژمارەیەكى زۆر لە مەوالى (واتا موسوڵمانى نا عەرەب) بەتایبەتى كورد و فارس هاتنە پاڵ بزووتنەوەكە بەهۆى بێزاربوونیان لە سیاسەتى الحجاج، ئەوەبوو الاشعپ نزیك بۆوە لە گرتنى عیراق.
لە ساڵى 82ى كۆچى لە (دیر الجماجم) لە نزیك كوفە، ئومەوییەكان سەركەوتنێكى یەكلا كەرەوە بەدەست دێنن، عەبدولرەحمان بۆ وڵاتى توركەكان هەڵدێت و بە دەسیسەى ئومەوییەكان لە ساڵى 85ى كۆچى دەیكوژن.
گرنگترین كارەكانى عەبدوالمەلیك
1- بە عەرەبى كردنى دەزگاكانى دەوڵەت: بە واتاى گۆڕینى هەموو شتێك لە دەوڵەتەكەیان بۆ زمانى عەرەبى چونكە پێشتر زمانى فارسى و یۆنانى بەكار دەهاتن و گرنگترین گۆڕانەكان ئەم بابەتانە دەگرێتەوە:
أ- بە عەرەبى كردنى دیوانەكان:
     عەبدولمەلیك فەرمانى دا كە گشت دامو دەزگاكانى دەوڵەت بە واتاى دیوانەكان بكات بە عەرەبى، زمانى ڕۆمى لە شام ‌و فارسى لە عێراق گۆڕى بە عەرەبى، بەڵام لە وڵاتى میسر ئەم كارە دوا خرا تا سەردەمى كوڕەكەى وەلید 86 – 96ى كۆچى، ئاكامى ئەم كارە، فەرمانبەرانى دیوانەكان ناچاربوون خۆیان فێرى زمانى عەرەبى بكەن بۆ ئەوەى لەسەر كارەكانیان بمێننەوە زمانى عەرەبى بووە زمانێكى فەرمى (رەسمى)، ئەوەش هەنگاوێك بوو بۆ ئەوەى خەڵك لە هەموو وڵاتانى ئیسلام فێرى زمانى عەرەبى ببن.
ب- خەلیفە عەبدولمەلیك لە ساڵانى 74 و 75ى كۆچى فەرمانى دا كە گشت پارەكان ‌و دەوڵەتى ئیسلامى بە نەخش ‌و نیگارى عەرەبى ئیسلامى بنەخشێنێ پارەكانى پێشترى ڕەت كردەوە و هەر كاربەدەستێك (عامل) لە وڵاتى خۆى دا  بۆى هەبوو پارە لێ بدات بە‌و شێوەى كە دەوڵەت جۆى داناوە، كە پێى دەگوترا (پارەى ئیسلامى) و جێگاى دەركردنى پێى دەگوترا (دار السكە) واتە (خانەى دراو لێدان). 
پڕۆژەكانى ئاوەدان كردنەوە: 
1- دروستكردنى مزگەوتى ئەقصاى شەریف و قوبەى سەخرەى موشەرەف لە قودس. لە ساڵى 66ى كۆچى دەست كرایە دروستكردنى هەردوو مزگەوت، و زەوییانەى حەوت ساڵى تەرخان كرد بۆ دروست كردنیان، و لە ساڵى 72ى كۆچى كۆتایی بە دروستكردنیان هات.
2- ڕێكخستنەكانى ئیدارەى دەوڵەت:
    ئەو كارانەى كە معاویە دەستى پێكردبوون عەبدولمەلیك تەواوى كردن وەك ڕێكخستنى دیوانى، زەویانە بوو، پاش ئارام بوونەوەى بارودۆخى دەوڵەت دەستیان كرد بە سەرژمێركردنى (اهل الژمە) جولەكەو مەسیحی، بۆ دانانى سەرانە لە سەریان.









وەلیدى كوڕى عبدالملك (86– 96ك)
          وەلیدى كوڕى عەبدولمەلیك، جێگرى باوكى بوو، پاش مردنى بوو بە خەلیفە و، ماوەى 10 ساڵ لە دەسەڵات مایەوە، سەردەمەكەى ئارامى ‌و خۆشى و هەرزانى بەخۆوە بینى، وەلید توانى زۆر جێگا بگرێت ‌و بیخاتە ژێر فەرمانڕەوایی خۆى بەتایبەتى بلاد السند و بلاد ماورا‌و النهر (لە ڕۆژهەڵات) و، وڵاتانى خۆرئاواى عەرەبى و ئەندەلوسى (لە ڕۆژئاوا). ڕەخساندنى ئەو بارودۆخە دەگەڕێتەوە بۆ هێزو تواناى باوكى چونكە پاش مردنى دەوڵەتێكى فراوان‌و  ئارامى بۆ بەجێ هێشت.








عومەر كوڕى عەبد ولعەزیز (99 – 101 كۆچى)
عومەر كوڕى عەبدولعەزیز كوڕى مەروان كوڕى حەكەم، لە ساڵى 62ى كۆچى لە دایكبووە، لەگەڵ باوكى بووە كاتێ لە میسر والى بوو و لەسەر داواكارى خۆى باوكى ناردى بۆ مەدینە بۆ خوێندن ‌و دانیشتن لەگەڵ زاناو پیاوە ئایینیەكان، هەر لە بچوكییەوە قورئانى لەبەر كرد، شارەزاییەكى زۆرى لە زانستە جیاجیاكان هەبوو، عومەرى كوڕى عەبدولعەزیز خاوەن ڕەوشتێكى بەرزو دەست پاك، زمان پاراو بوو دوور بو لە لوت بەرزى ‌و بە فیز نەبوو ، وەك عومەرى كوڕى خەتتاب بۆیە بە خەلیفەى ڕاشدى پێنجەم ناسراوە.

گرنگترین كارەكانى عمرى كوڕى عەبدولعەزیز:
1- سەرانەى لەسەر ئەو كەسانە نەهێشت كە ببوونە موسڵمان لە (اهل الژمە) جولەكەو مەسیحى و زەردەشتى، كە پێشتر ئومەویەكان بە ناڕەوا لێیان دەستاندن.
2- یەكەم كەس بووە تەماشاى سكاڵاى غەدر لێكراوەكانى كردووە و فەرمانى داوە گشت كاربەدەستان وەك ئەو بكەن.
3- فەرمانى بە كاربەدەستان كردووە بەپێى قورئانى پیرۆز و سوننەتى  پێغەمبەر (د.خ) كار بكەن.
4- لە سیاسەتیدا پەیڕەوى ئاشتى كردووە، لەگەڵ خەوارجەكان گفتوگۆو دانیشتنى كردووە، ژمارەیەك هاتنە ڕێزى ئەو و ژمارەیەكیان چاڵاكیان لە سەردەمى حوكمى ئەودا ڕاگرت.
5- زەوى ‌و زارى چاك كردووە، بیرى لێداو ڕێگاو بانەكانى چاككردەوە.
لە ساڵى 101 ك  خەلیفە عومەر كوڕى عەبدولعەزیز كۆچى دوایی كردووە.

خەلیفە مەروان كوڕى محمد (127 - 132):
            مەڕوانى كوڕى محەمەد، لە جزیرە باكورى كوردستان لەدایك بووەو پەروەردە كراوە، هەر خۆشى بە والى كوردستان و ئەرمینیا دانرا، مەڕوان لە دژى خەلیفە ئیبراهیم كوڕى وەلید ڕاوەستا، وە توانى هێرش بێنێتە سەر شام لەشكرى خەلیفە تێك بشكێنێت وە بە سەركەوتوویی ڕاگەیاندنى دەوڵەتى دا ، بەڵام لە ساڵى 132كۆچى دەوڵەتى ئومەوى هەرەسى هێنا.


ڕاهێنان
یەكەمین خەلیفەى ئومەوییەكان خەلیفە                             بوو
دوامین خەلیفە:                               بوو
دە تۆش ساڵى دامەزراندنى ................ و ساڵى لەناوچوونى ئومەوییەكان ............ بنووسە.

هۆیەكانى ڕووخانى دەوڵەتى ئەمەوى:
ڕووخانى دەوڵەتى ئەمەوى دەگەڕێتەوە بۆ ئەم هۆیانەى خوارەوە:
هەرچەندە بیرو بۆچوونى جیاواز هەنە بۆ ڕوونكردنەوەى ڕووخانى دەوڵەتى ئەمەوى ، بەڵام ئەم هۆیانە زۆر زەقن.
1- زەفتكردنى دەسەڵات، چونكە مافیان نەبوو بەزۆرى دەستیان بەسەردا گرت.
2- بەكارهێنانى توندو تیژى لەگەڵ خەڵك.
3- خەڵكى خراپ ‌و بێ سودیان لەخۆ نزیك كردبووەوە.
4- ماڵ ‌و سەروەتى خەڵكیان بە ناهەق دەخوارد.
5- زۆر لە والى و كاربەدەستەكانیان دڵڕەق و ستەمكاربوون.

