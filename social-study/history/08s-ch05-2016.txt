

بەندی پێنجەم
سەردەمی دەوڵەتى عەباسى 
(132 - 656)ك
بنەماڵەى عەباسییەكان:
         پاش مردنى عەباسى كوڕى عەبدولموتەڵیب، عەبدولڵاى كوڕى كە لە هەموویان بەناوبانگتر بوو لەگەڵ ئومەوییەكان بەئاشتی ژیا، پاش مردنى عەباس عەلى كوڕى لە لایەن ئومەوییەكان ڕەوانەى شارۆچكەى (حمیمە) دەكرێت تا ساڵى 118كۆچى لەوێ كۆچى دوایی دەكات، بەڵام عەلى كوڕى كە ناوى عەبدولڵایە یەكەم كەس دەبێت لەم بنەماڵەیە ئارەزووى خەلافەتى دەبێت، كە ئومەوییەكان دەزانن، زۆر بەتوندى دژایەتى دەكەن و ئازارى دەدەن. پاش هەوڵ ‌و كۆششێكى بێ وچان، عەباسییەكان توانیان نەیارو دوژمنانى ئومەوى لەژێر دروشمى (ڕازى بوون لە بنەماڵەى محەمەد (د.خ) (الرچامن ێل محمد (ص) یەك بخەن و دەوڵەتێك دامەزرێنن بەناوى (عەباسى كوڕى عەبدولموتەڵیب) كە مامى پێغەمبەرەو لە ڕووى تەمەنەوە گەورەى بنەماڵەكە بوو.

ئامانجى عەباسییەكان:
بانگێشتى عەباسى بزووتنەوەیەكى سیاسى بوو، مەبەستى سەرەكیان:
1- نەهێشتنى ئومەوییەكان
2- نەهێشتنى جیاوازى لە نێوان عەرەب ‌و موالییەكان – موسڵمانى غەیرە عەرەب.
3- پەیڕەو كردنى فەرمایشتەكانى قورئان ‌و كردەوەكانى پێغەمبەر (د.خ).

دامەزراندنى دەوڵەتى عەباسى:
   گەلانى ئێران توخمى سەرەكى بوون لە دامەزراندنى ئەم دەوڵەتە، زۆربەى ئەو توێژانەى كە بە تەنگ ئەو بانگێشتەوە هاتن چینى هەژارو چەوساوە بوون، كە ئامادە بوون بۆ هەر كارێك ببێتە هۆى بەدى هێنانى ئاواتەكانیان.
بانگێشتى عەباسى (قۆناغى نهێنى):
    عەباسییەكان بە مەبەستى بڵاوكردنەوەى بانگێشتەكەیان، لە گشت ولاتانى ئیسلام بانگەوازیان كرد، بەتایبەت جێگا دوورەكان لە ڕۆژهەڵاتەوە بە شێوازى جیا جیا، هەبووبە ناوى بازرگانى، بەناوى سۆفیایەتى ....... هتد. تاكو ئاشكرا نەبن و زەمینە خۆش بكەن و لەسەر پێ ڕابوەستن ئینجا ئاشكراى بكەن.
ڕێكخەرى بانگێشت:
      ئەم كارە سییاسیە لە لایەن (ئیبراهیمى ئیمام) كە ئیمامى گەورەیان بوو، جێبەجێ دەكرا، لە سەرەتا بە پێى فەرمانەكانى ئیمام، بەهیچ شێوەیەك ڕووبەڕوو بوونەوە لەگەڵ ئومەوییەكان قەدەغە بوو، لەترسى ئاشكرابوون، هەر لەبەر ئەم هۆیەش بوو ناوەڕۆكى بانگێشتەكە دیار نەبوو.
قۆناغى ئاشكرا:
           زۆر بە ڕێك ‌و پێكى، بانگێشتەكان ڕەگ ‌و ڕیشەیان لەناو خەڵك داكوتا ‌و ژمارەیەكى زۆر لە خەڵك وە گەڵیان كەوتن، ڕۆژ لە ڕۆژ لە پەرەسەندن دابوون، ئینجا واى لێهات كە ئاشكراى بكەن، بەڵام بۆ دەست نیشانكردنى جێگایەك بۆ كاركردن پاش ڕا گۆڕینەوەو گفتوگۆ كردن دەست نیشانى شارى (مەڕۆ) كرا بۆ ئەم مەبەستە، و لە یەكەم ڕۆژى جەژنى قوربانى ساڵى 129 ى كۆچى / 746 زایینى، بانگێشتەكە ڕاگەیێنرا.
ئەبو موسلمى خۆراسانى:  
       لە قۆناغى نهێنیدا، لاوێكى كوردى خوێن گەرم و ئازا، پەیوەندى بە (ئیبراهیمى ئیمام) كرد بۆ كار كردن، پاش ماوەیەك دیتیان ئەم لاوە خاوەن توانایەكى زۆرە، كردیان بە سەرپەرشتیارى بانگێشتەكەیان لە خۆراسان، ئیمامى گەورە ئەوەندە بڕواى پێ هەبووتا ڕاددەیەك نهێنییەكانى بۆ ئاشكرا كردبوو، ئازایەتى ئەبو موسلم ‌و ناوبانگى، ئومەوییەكانى تۆقاندبوو، لە هەرێمى خۆراسان عەرەبەكانى لێك جیا كردبوەوە، پاش ماوەیەك توانى دەست بەسەر خۆراسان دا بگرێت و كارمەندى ئومەوییەكان دەربكات، و خۆى ئیدارەى ئەم هەرێمەى گرتە دەست.
شەڕى زاب لە ساڵى 132ى كۆچى: 
         دواى ماوەیەك ئومەیەكان ئیبراهیم ئیمام دەستگیر دەكەن و لە بەندینخانە دەیكوژن، پێش مردنیشى ڕابەرایەتى (خەلافەتى) سپاردبوو بە أبو العباسى براى كە ئەمیش ساڵى 132 خەلافەتى عەباسى لە كوفە ڕادەگەیەنێت و خەڵكى كوفەش بەیعەتى دەدەنێ، خەلیفە مەڕوان بەخۆى ‌و لەشكرێكى زۆرەوە لە جەزیرە هاتە مووسل ئەبولعەباس بۆ ڕوو بەڕوو بوونەوەى مەڕوان لەشكرێكى پێكهێنا بە سەرۆكایەتى مامى (عەبدولڵاى كوڕى عەلى) هەردووكیان لەسەر زێى گەورە نزیك شارۆچكەى خازر گەیشتنە یەك، شەڕ و پێكدادان دەستى پێكرد لە ئەنجام دا ئومەوییەكان شكستیان هێنا، هەرچەندە ژمارەى شەڕكەرەكانیان دەگەیشتە دەیان هەزار كەس،ناچار بون پاشەكشە بكەن بۆ شارى موسڵ، بەڵام خەڵكى موسڵ نەیانهێشت بچنە ناو شارو دەرگەیان لێ نەكردنەوە، ناچار بوون بەرەو وڵاتى شام بچن. عەباسییەكان ڕاویان نان، مەڕوان لە هیچ جێگایەك خۆى نەگرتەوە تا گەیشتە وڵاتى میسر، پاشان توانى خۆى بگەیێنێتە گوندى (بوصیر) عەباسییەكان وازیان لێ نەهێنا تاكو لە گوندەكە كوشتیان.
بە كوشتنى (مەڕوان كوڕى محەمەد) دەوڵەتى ئەمەوى كۆتایی هات.
سەردەمى یەكەمى عەبباسى (132 – 247كۆچى / 750 – 861زایینى): 
        ئەم چاخە لە دەست بەكاربوونى خەلیفە ئەبولعەباس سفاح دەست پێدەكات تا كوشتنى خەلیفە ئەلموتەوەكل لە ساڵى 247ى كۆچى لەم ماوەیەدا عەباسییەكان گشت هەوڵ ‌و كۆششیان بۆ چەسپاندنى دەسەڵاتیان بووە.
دەوڵەتى عەباسى لەسەر بنەمایەكى ئایینى دامەزراو، كاریگەرترین چەك كە بەكارهێنرا بۆ ڕووخانى دەوڵەتى ئومەوى تا گەڕانەوەى دەسەڵات بۆ بنەماڵەى پێغەمبەر (د.خ): بەم جۆرە ئەم دروشمە خەڵكانێكى یەكجار زۆرى لێ كۆكردبووەوە. بە تایبەت خەڵكى هەژارو سادە، عەباسییەكان زۆر زیرەكانە دەستنیشانى مەڵبەندەكانیان كردبوو، بە تایبەت كوفەو خۆڕاسان كە خەڵك لایەنگیریان دەبێت، زۆربەى هەرە زۆرى ساسانییەكان بوون، چونكە بنەماڵەى پێغەمبەریان خۆش دەویست.ساسانیەكان خاوەن مێژوو كەلتورێكى ڕەسەنن، كە  دەسەڵاتیان بەسەر عەرەبەكان داگرتبوو لە عێراق ‌و یەمەن، بەڵام بە هاتنى ئایینى ئیسلام دەسەڵاتیان نەما، ئەم بانگێشتەیان بە هەڵ زانى بۆ ئەوەى جارێكى تر بگەڕێنەوە، بۆ بەدى هێنانى ئامانجەكانیان. ئینجا هەر لەم قۆناغەدا، عەباسییەكان ئەوەى گومانیان لێ كردبا، لەناویان دەبرد و بە پێى  ڕێنماییەكانیان كە بە ئەبو موسلمى خۆڕاسانیان ڕِاسپاردبوو ڕێیان پێ دابوو هەركەسێ گومانى لێ بكات بیكوژێ، و زۆر كەسیشى كوشت، و هەربەخۆشى دەبێتە قوربانى گومان لێكردن ‌و دەكوژرێت.
پاش مردنى (ئەبولعەباس) لە ساڵى 136كۆچى، خەلیفە ئەبو جەعفەر ئەلمەنسور جێگەى گرتەوە، ئەلمەنسور بەردەوام لە كوششدا بوو بۆ چەسپاندنى دەسەڵاتى دەوڵەتى عەباسى زیاتر بە بنیاتنانى شارى (بەغدا) ناوبانگى دەركردبوو.
سەردەمى دووەمى عەباسى
چاخى دەسەڵاتى توركى (247 – 334) كۆچى
     ئەم سەردەمە بە دەست بەكاربوونى خەلیفە مونتەسر دەست پێدەكات لە ساڵى 247كۆچى / 861 زایینى لەم سەردەمەدا دەست تێوەردانى توركەكان بۆ كاروبارى دەوڵەت دانان ‌و لادانى خەلیفەكان دەستى پێكرد بۆ ئەو مەبەستە توركەكان كوشتن وچاودەرهێنان خەلیفەكانیان پیادە دەكرد.
جارى وا هەبوو خەلیفەیان ناچار كردووە تا بە دەستى خۆى لادان بنوسێت چ بۆخۆى چ بۆ یەكێكى تر، جگە لەم حاڵەتە، توركەكان لە نێو خۆشیان ناكۆكیان هەبوو ئەم كارە تەنایى ‌و ئاسایشى وڵاتى شێواندبوو.
مونتەسر لە شەش مانگ زیاتر نەیتوانى خەلافەت بكات، لە بارودۆخێكى نادیاردا مرد، سەركردە توركەكان دەستیان لە مردنى هەبووە. 
توركەكان خاوەن دەسەڵاتى ڕاستەقینەبوون، وا ڕێك كەوتن كوڕەكانى (موتەوەكیل) نەكەن بە خەلیفە، بەڵكو هەوڵیاندا خەلافەت لە كوڕەكانى موعتەسەم دەرنەچێت. 
پاش هاتنى موستەعین (248 - 252ى كۆچى) بارودۆخ جێگیر نەبوو، بۆیە بێزار بوو سامەڕاى بەجێهێشت، چوو بۆ بەغدا ژمارەیەك تورك ‌و كاربەدەستى لەگەڵ بووە بەڵام خەلیفە هیچى بەدەست نەبوو.
توركەكان كە دیتیان خەلیفە سامەڕاى جێهێشتووە، هەستیان كرد كە جێگایان لەق بووە هەوڵیاندا ڕازى بكەن ‌و بگەڕێتەوە بەڵام نەگەڕاوە، توركەكان موعیزى كوڕەمامیان لە جێگاى دانا، بەم جۆرە موستەعین لە بەغداو موعیز لە سامەڕا لە ئاكامدا شەڕ لە نێوانیان بەرپا بوو هەردوو شار گەمارۆ دران لەبەر ئەوەى ژمارەى دانیشتوانى بەغدا زۆربوون بەرگەى گەمارۆدانیان نەبوو، بە باشیان زانى كێشەكە چارەسەر بكەن وە موستەعین ناچاركرا بەغدا بەجێ بهێڵێت و بچێتە شارى مەككەى پیرۆز.

سەردەمى سێیەمى عەباسى
چاخى دەسەڵاتى بوەیهییەكان (334 – 447 كۆچى/ 945 -  1055زایینى)
      بوەیهییەكان خەڵكى دەیلەم بوون – وڵاتێكە دەكەوێتە باشوورى ڕۆژئاواى دەریاى قەزوین – لە سەرەتاى بڵاو بوونەوەى ئایینى ئیسلام، بوەیهییەكان بەهۆى چیایی وڵاتیان نەبوون بە موسڵمان تا دواتر ئیسلام لە نێویان بڵاوبۆوە.
عەباسییەكان توانیان ئەم هەرێمە بە وڵاتى ئیسلامەوە بلكێنن، بە تایبەت لە سەردەمى ئەبو جەعفەرى مەنسوور (136 - 158 كۆچى) لە سەردەمى هاڕونە ڕەشید (170 - 193كۆچى) ئەم وڵاتە بووە مۆڵگەى یەحیاى كوڕى عەبدولڵاى عەلەوى، توانى خەڵكێكى زۆر لەخۆى كۆ بكاتەوە مەترسى بۆ ڕەشید پەیدا كردوو، ترسا نەوەك جیا ببێتەوە، ئینجا پێك هاتن لەگەڵ یەحیا بمێنێتەوە بەڵام لەژێر ئاڵاى عەباسییەكان.
بڵاو بوونەوەى ئایینى ئیسلام بە فراوانى لەم هەرێمە دەگەڕێتەوە بۆ ساڵى (250 كۆچى- 864 زایینى) حەسەن كوڕى عەلى چووە وڵاتى دەیلەم، سێزدە ساڵ مایەوە توانى بیرو باوەڕى تا ڕاددەیەك بڵاوبكاتەوە پاش مردنى بارى وڵات تێك چوو ناكۆكى ‌و ململانێ لە نێو سەركردەكان بووە هۆى پەیدا بوونى بوەیهییەكان.





سەرەتاى پەیوەندى بوەیهى ‌و عەباسى:
       لە سەردەمى خەلیفە ئەلرازى بیللا (322 – 329 كۆچى) سەركردەى بوەیهى (عەلى كوڕى بوەییە) پەیوەندى لەگەڵ عەباسییەكان كردبوو، بۆ ئەوەى دان بە پەیوەندییەكان دا بنێن، بەرامبەر بە پارەیەكى زۆر لەبەر نەبوونى و هەژارى عەباسییەكان ڕازى بوون، پاش ماوەیەك بوەیهییەكان لە پارەدان پاشگەزبوونەوە، بەڵام ئامانجى خۆیان بەدى هێنا و شەرعیەتیان وەرگرت، بوەیهییەكان زیرەكانە كارى خۆیان جێبەجێكرد.
بوەیهییەكان ئاگاداربوون كە سیاسەتى خەلیفە ئەلرازى (322 – 329 كۆچى) بۆ چارەسەركردنى ئەم كێشانە چى بۆ نەكرا. بوەیهییەكان خۆیان خۆش كرد و چاویان بڕیبووە عێراق داگیرى بكەن، بۆ ئەوەى هێزى دەوڵەتى عەباسى تاقى بكەنەوە چەند جارێك هێرشیان هێنا سەر چەند ناوچەیەك، بەڵام عەباسییەكان نەیانهێشت.

گرتنى بەغدا:     
     لە سەردەمى خەلیفە ئەلموتیع (334 – 363 كۆچى) بوەیهییەكان بە سەرۆكایەتى (ئەحمەد كوڕى بویە) ناسراوە بە (معز الدولە) هاتنە ناو بەغدا، وەك هەر داگیركەرێك بوەیهییەكان بە پلەى یەكەم بەرژەوەندى خۆیان ڕەچاو دەكرد، بۆ هەڵسوڕاندنى كارو بارى عێراق زۆربەى وەزیرو كاربەدەستەكانیان فارس بوون، خەڵكى بەغدا بێزارى ‌و ناڕەزاییان دەربڕى.




سەردەمى چوارەمى عەباسى
چاخى دەسەڵاتى سەلجوقى (447 – 590ك)
سەلجوقییەكان كۆمەڵە هۆزێكى توركن، لە دەشتەكانى توركستان هاتوون، و ناوەكەشیان لە سەركردەى بەناوبانگیان سەلجوقى كوڕى دقاق هاتووە.
سەلجوقییەكان نەیانتوانى لە وڵاتى خۆیان بسرەون، ڕوویان كردە وڵاتى موسڵمانان لە ڕۆژ ئاوا، لە ساڵى 345 كۆچى / 956 زایینى دەسەڵاتیان دەستى پێكرد.
پاش بەسەرهاتێكى دوورو درێژ، سەلجوقییەكان جێ بەجێ قۆناغ بە قۆناغ تا گەیشتنە نزیك عێراق لە ساڵى 447 كۆچى / 1055 زایینى ، توغرول بەگى سەرۆكیان نامەیەك بۆ خیلافەتى عەباسى دەنوسێت، ئەو پەڕى لایەنگرى ‌و ملكەچى پیشان دەدات و پەیمان بە بوەیهییەكان دەدات كە پێویستە هاوكارى یەك بن، ئەم دبلۆماسییەتە بوەیهییەكان و عەباسییەكانى كردە دۆستى خۆیان، لە كاتێكدا عێراقیەكان بە دەستى بوەیهییەكان دەیانناڵاند سەرەڕاى كێشەى نێوان خۆیان، ئەمانە هەر هەمووى لە بەرژەوەندى سەلجوقییەكان دا بوو، و یەكەم هەنگاوى سەلجوقییەكان سوود وەرگرتنبوو لە بوەیهییەكان، بۆ زەمینە خۆشكردن و ڕێ خۆشكردن بۆ داگیر كردنى عێراق.
سەلجوقییەكان لە ئامادەباشى دا بوون بۆ داگیر كردنى بەغدا، سەركردەیەكى تورك (بەساسیرى) دەستى بەسەر كاروبارى بەغدادا گرتبوو، وە هیچ پەیوەندییەك لەنێوان خەلافەت ‌و بوەیهى و بەساسیرى دا نەمابوو.
لە ساڵى 447 كۆچى / 1055 زایینى توغرول بەگ بەرەو عێراق كەوتە ڕێ، لە شارى حەلوان هاتە ناو خاكى عێراق، كە كورتترین و ئاسانترین ڕێگەیە بۆ هاتنە ناو بەغدا بۆ ئەوەى كە هاتنەكەى سروشتى بێت، لایەنگرانى بە رەنگارى نەبنەوە، نامەیەك بۆ (دیوانى خەلافەت) دەنێرێت، تیایدا دڵنیایی خەڵك دەكاتەوە تەنها هاتنى بۆ بەغدا، قۆناغێك دەبێت بۆ چوونە حەج، و نیازى وایە كە ڕێگاى حەج ئاوەدان بكاتەوە چاكی بكاتەوە، ئینجا هەوڵ دەدا دەسەڵاتى فاتمییەكان لەم ناوچە نەهێڵێت.
ئەم نامەیە خەڵكەكەى دڵنیا كردەوەو، ترسیان نەما، و خەلافەتى عەباس دەستخەڕۆ كرا، خەلیفە ئەلقائم بیئەمریللا بڕیارى دا ناوى سوڵتانى سەلجوقى لە وتارى نوێژى هەینى بێنێت. و توغرول بەگ بە ڕەسمى مۆڵەتى وەرگرت كە بێتە بەغدا، و بە پێشوازى گەرم بەخێرهاتنى لێكرا، وە لە 25ى مانگى ڕەمەزان ساڵى 447 كۆچى/ 1055 زایینى سەلجوقییەكان بە ڕێو ڕەسمێكى ڕێك ‌و پێك هاتنە ناو بەغدا.

دوایین چاخى عەباسى
پاش مردنى سوڵتان سنجر خاوەن دەسەڵاتى سەلجوقى لە 552 كۆچى/1157 زایینى دواین سوڵتانە بەهێزەكانى سەلجوقى، بێ هێزو لاوازى كەوتە ناویان، بە تایبەتى لە ساڵى 560 – 570 كۆچى وایان لێهات سوڵتانى سەلجوقى بەهێزیان نەما.

خەلیفە الناسر لدینللا
لەم سەردەمەدا خوارزمەكان لە عێراق نزیك بوونەوە، خەلیفە ناسر داواى یارمەتى لێكرد بۆ دانانى سنوورێك بۆ سەلجوقییەكان، لەكاتى بەشدارى كردنى سەربازى خوارزمەكان تەنها بەخۆیان بوون بێ ئەوەى لەشكرى خەلیفە هاوكاریان بكات.
المستعصم بالله: 
پاش موستەنسەر ساڵى 640 / 1242 كوڕەكەى كە ناوى المستعصم باللە هاتە جێگاى، پیاوێكى نەرم ‌و لەسەر خۆ بووە بەڵام لە حوكمرانى شارەزایی كەم بووە، لەبەر ئەوەى لاواز بوو، نەیتوانى بەرەنگارى ئەو كەسانە چاویان بڕیوەتە خەلافەت ببێتەوە، ئینجا هەرچەندە خەلیفە ئاگادارى مەغۆلەكان بوو كە چاویان بڕیبووە خەلافەت، بەڵام ئەوەندەى بە هەند هەڵنەگرت، بەم جۆرە خەلافەت سەردەمى ئەم خەلیفەیە توشى داگیركردنى مەغۆلەكان هات، وە بە دەستى مەغۆلەكان كوژرا، بەغدا لە ساڵ 656 كۆچى/ 1258زایینى كەوتە دەستیان و بەتەواوى كۆتایى بە دەوڵەتى عەباسى هات.

وەڵامى ئەم پرسیارانە بدەرەوە
1- عەبدولمەلیك كوڕى مەڕوان بەچى بەناوبانگ بوو؟
2- گرنگترین كارەكانى ئەبو جەعفەر مەنصور باس بكە.
3- بوەیهییەكان لە كوێ هاتوون.
4- چۆن بوەیهییەكان توانیان خۆیان بگەیێننە بەغدا؟
5- سەلجوقییەكان لە ساڵى ........ تا ......... حوكمرانى عێراقیان كرد.







پرسیارەكان
ئەم بۆشاییانە پڕ بكەوە.
1- بەناوبانگترین خەلیفەى ئومەوى .............. بوو.
2- دەوڵەتى ئەمەوى لە ساڵى ......... تا ساڵى .......... حوكمرانى كرد.
3- لە ساڵى ............ حوسێنى كوڕى ئیمام عەلى كوژرا.
4- لە سەردەمى عەبدولمەلیك كوڕى مەڕوان دیوانەكان كران بە زمانى .........
5-  ئەو پارەى كە عەبدولمەلیك دروستى كرد، پێى دەوترا پارەى ............
6- مزگەوتى قبە الصخرە لە ........... دروست كرا.
7- .............. سەركردەى گرتنى قودس بوو.
8- ............. یەكەم خەلیفەى ئەمەوى بوو تەماشاى سكاڵاى خەڵكى دەكرد.
9- خەلیفە مەڕوان كوڕى محەمەد لە ............ لە دایكبووە.
10- دەوڵەتى عەباسى لە ساڵى .......... تا لە ساڵى ........... بەردەوام بوو.

