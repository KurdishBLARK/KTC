
بەندى شەشەم
كوردستان لە دواى جەنگى دووەمى جیهانى تاكو ساڵى 1958
     بە كۆتایى هاتنى جەنگى دووەمى جیهانى، قۆناغێكى نوێ لە مێژووى كورد دەست پێدەكات. كەتیایدا گۆڕانى بارودۆخى نێودەوڵەتى و ناوچەیى گۆڕانى دیارو ئاشكراى بەسەر بارودۆخى كوردستانیشدا.
لەلایەنى سیاسیەوە، هەست بە پەرەسەندنى چاڵاكى سیاسى لە كوردستانى عێراق و ئێراندا (باشوورى رۆژهەڵاتى كوردستان)دەكرێت، ئەگەر چى لە كوردستانى توركیا(باكوور)، بە هۆى بەكارهێنانى سیاسەتى ئاگرو ئاسن بەرامبەر بە بزاڤى نەتەوایەتى و سیاسى كورد، هەست بە بوونى چاڵاكى سیاسى و نەتەوایەتى كورد لەو بەشەى كوردستان نەدەكرا، كوردستانى باشوور (عێراق) چاڵاكى سیاسى و نەتەوایەتى زۆرى بەخۆوەبینى لەوانە دامەزراندنى چەندین پارت و ڕێكخراوى سیاسى كە گرنگترینیان ئەمانە بوون:
لقى كوردى ــ پارتى كۆمەنیستى عێراق (حزبى شیوعى عێراق):
   ساڵى 1945 كۆنگرەى یەكەمى پارتى كۆمەنیستى عێراق لە شارى بەغدا بەسترا یەك ئەندامى كورد بەشدارى تیادا كرد كە ناوى (مەلا شەریف) بوو. كردنەوەى لقى كوردى ئەم پارتە بەپێى بەندى (27) لە پەیڕەوى ناوەخۆى پارت بە بڕیارى كۆنگرە پەسەند كرا. ئەم لقە كوردیە بەشێوەیەكى نهێنى كارى دەكرد و شارى هەولێر بنكەى سەرەكى لقەكە بوو، و سنوورى چالاكییەكانى بە دواى هەولێر لە شارەكانى كەركوك و سلێمانى تێپەرى نەدەكرد. 


پارتى كۆمەنیستى (حزبى شیوعى) لە كوردستانى عێراق (شۆرش):
     لە پایزى ساڵى 1945 دامەزراوە. ساڵح حەیدەرى سكرتێرى پارتەكە بوو. مەكتەبى سیاسى پێك هاتبوو لە (نافیع یونس، عەلى عەبدوڵلا، عەبدولكەریم تۆفیق، رەشید عەبدلقادر، عەبدولسەمەد محەمەد، نورى محەمەد ئەمین) ڕۆژنامەیەكى دەردەكرد بە ناوى شۆرش. دواى دەرچوونى ڕۆژنامەكە، پارتەكەش بەناوى ڕۆژنامەكە ناونڕا. شارى هەولێر بنكەى سەرەكى ئەم پارتەبوو. ئامانجى پێك هێنانى بەڕێوەبەرایەتیەكى نامەركەزى بوو بۆ كورد.
پارتى ڕزگارى كورد (حزبى ڕزگارى كورد):
     لە شوباتى 1945 ئەم پارتە دامەزرا. ژمارەى ئەندامەكانى لە سەرووى چوار هەزار كەسەوە بوو. ئامانجى پارتەكە نەهێشتنى چەوساندنەوەى نەتەوەیى دژى كورد، و چارەسەركردنى گیروگرفتە كۆمەڵایەتیەكان، و پەرەپێدانى لایەنى ئابوورى و ڕۆشنبیری بوو. (ڕۆژنامەى ڕزگارى) بە شێوەیەكى نهێنى وەكو زمانحالى پارتەكە لە ساڵى 1946، بەهەردوو زمانى كوردى و عەرەبى دەردەچوو. هەروەها (رزگارى) هەوڵیدا دەنگى كورد بگەیەنێتە ئاستى نێودەوڵەتى لە ساڵى 1946 دواى بەستنى كۆنگرەیەك بۆ پارتەكە بڕیاردرا، كە وەكو دەستپێك بۆ دامەزراندنى پارتى دیموكراتى كورد، پارتى ڕزگارى كورد هەڵبوەشێننەوە.
پارتى دیموكراتى كورد:
     لە ئەنجامى بەشدارى كردنى ژمارەیەك شۆرشگێڕى باشوورى كوردستان، لە كۆمارى كوردستان لە ڕۆژهەڵاتى كوردستان. لە كاتێكدا كە پارتى دیموكراتى كوردستانى ئێران لەوێ هەبوو. بیر لەوە كرایەوە كە پارتێكیش تایبەت بە كوردەكانى كوردستانى عێراق(باشوورى كوردستان) پێك بهێنرێ، لە ئەنجامى پەیوەندى كردن بە چەند كەسایەتیەكى كوردى كوردستانى عێراق و كۆمەڵە و پارتەكانى ئەو بەشەى كوردستان، لە 16ى ئابى 1946 كۆنگرەى دامەزراندنى پارتى دیموكراتى كورد لە بەغدا بەسترا. كە تیایدا ئەم كەسایەتیانەى خوارەوە بۆ پۆستە گرنگەكان هەڵبژێردران:
1- مستەفا بارزانى بە سەرۆكى پارتى.
2- شێخ لەتیف شێخ مەحموودى بەرزنجى بە جێگرى یەكەمى سەرەك.
3- كاكە زیاد بە جێگرى دووەمى سەرەك.
هەروەها ئەندامانى مەكتەبى ناوەندى و مەكتەبى سیاسى دیاریكران.     مەكتەبى سیاسى بڕیارى دا كە بارەگاى سەرەكى لە شارى بەغدا بێت. هەروەها ڕۆژنامەى ڕزگارى بوو بە زمانحالى پارتى دیموكراتى كورد. ئەم پارتە چەندین ئامانجى هەبوو. لە ڕووى سیاسیەوە ڕزگار بوون لە ئیمپریالزم و دامەزراندنى كۆمارێكى دیموكراتى یەكگرتوو بوو لە عێراقدا. كە مافەكانى كوردى تیادا دەستەبەر بكرێت لە بوارى ئابووریش بایەخدان بە پیشەسازى و كشتوكالأ و خۆماڵى كردنى سامان و داهاتە نیشتمانیەكان ئامانجى سەرەكى بوون. لەلایەنى كۆمەڵایەتیش حیزبى داواى یەكسانى كۆمەڵایەتى و لەناوبردنى نەزانى و نەخوێندەوارى دەكرد.
    لە 26ى كانوونى دووەمى 1953 كۆنگرەى سێیەمى پارتەكە لە شارى كەركوك بەسترا. یەكێك لە بڕیارەكانى گۆڕینى ناوى (پارتى دیموكراتى كورد)، بوو بۆ (پارتى دیموكراتى كوردستان)، لە بڕیارێكى تریشدا، ڕۆژنامەى ((خەبات))، لە جێگاى ڕزگارى، بوو بە زمانحالى پارتەكە.

كۆمارى كوردستان و كاریگەرى بەسەر ڕەوشى سیاسى كوردستان
رۆلى پارتە سیاسیەكان
لە ڕۆژهەڵاتى كوردستاندا، لە ساڵى 1942 كۆمەڵەى ژیانەوەى كوردستان (ژێ كاف) لە شارى مەهاباد دروست بوو. ئامانجى سەرەكى بەدیهێنانى ئوتۆنومى بۆ كوردستانى ئێران بووە. لە 16ى ئابى 1945 ئەم كۆمەڵە گۆردڕا بۆ حیزبى دیموكراتى كوردستان. ئامانجە سەرەكیەكانى ئەم پارتەش بریتى بوون لە:
1- كوردەكانى ئێران لە چوارچێوەى سنوورى دەوڵەتى ئێرانى ئوتۆنۆمیان پێ بدرێت.
2- زمانى كوردى لە خوێندندا بەكاربهێنرێت، ببێتە زمانى فەرمى لە كاروبارە ئیدارییەكاندا.
3- بەپێی دەستوورى ئێران، ئەنجومەنێكى یاسادانان بۆ كوردستانى ئێران دابمەزرێ. مافى سەرپەرشتى و چاودێرى كردنى كاروبارە گشتییەكانى هەبێت. 
4- هەموو فەرمانبەرەكانى دەوڵەت لە كوردستاندا دەبێ كوردبن.
5- پێویستە یەك یاسا بۆ جووتیاران و خاوەن مۆلكەكان پەیڕەو بكرێ، لەگەلأ مسۆگەر كردنى دوا ڕۆژى هەردوو چینەكە.
6- پارتى دیموكراتى كوردستان هەولأ دەدات بۆ دامەزراندنى پەیوەندى برایانە لەگەلأ ئازەرییەكان، و ئەو كەمە نەتەوایەتیانەى وەكو ئەرمەنى و ئاشورى كە لە ئازەربایجان دەژین.
7- پارتى دیموكراتى كوردستان خەبات دەكات لە پێناو چاككردنى بارودۆخى ئابوورى، و مەعنەوى گەلى كورد. لە ڕێگاى دۆزینەوەى داهاتە
سروشتییە جیاوازەكانى كوردستان، و پێشخستنى كشتوكالأ، و بازرگانى و گەشەپێكردنى تەندروستى و خوێندن.

دامەزراندنى كۆمارى كوردستان:
    دامەزراندنى كۆمارى ئۆتۆنۆمى ئازەربایجان لە 12ى كانوونى یەكەمى 1945. بە یارمەتى یەكێتى سۆڤیەت، ڕێخۆشكەر بوو بۆ دامەزراندنى كۆمارى كوردستان لە 22ى كانوونى دووەمى 1946 لە مەهاباد. لە 11ى شوباتى هەمان ساڵدا، قازى محەمەد بوو بە سەرۆك كۆمار، ئەنجوومەنى وەزیرانیش ڕاگەیاندرا.
حاجى بابە شێخ – سەرەك وەزیران.
محەمەد حوسەین سەیفى قازى – وەزیرى جەنگ.
محەمەد ئەمین موعینى – وەزیرى ناوەخۆ.
     لەگەلأ (11) وەزیرى تر، بۆ وەزارەتەكانى تر. كەسایەتى قازى محەمەد كە لە بنەماڵەى قازیانى مەهاباد هەڵكەوتبوو. ڕۆلێكى زۆرى هەبوو لە كۆكردنەوەى خەڵكى موكریان لە دەورى كۆمارەكە.

دەستكەوتەكانى كۆمارەكە:
     هەرچەندە تەمەنى ئەم كۆمارە، كورت بوو. ئەوە بوو لە 17ى كانوونى یەكەمى 1946 لەسەر دەستى هێزەكانى ئێران، كۆتایى بە یەكەم كۆمارى كوردى لە مێژوودا هێنرا. بەڵام لەم ماوە كورتەدا چەندین دەستكەوتى گرنگ بەدەست هێنران.
1- كۆمارى كوردستان هەوڵیدا، كە بەپێى توانا، سەربەخۆیى لە كوردستان فەراهەم بكات لە پێناوى ئەمەشدا، (كۆمپانیاى پەرەپێدانى كوردستان) دامەزرا. ئەم كۆمپانیایەش بەشێوەیەكى سەرەكى بە پاڵپشتى چینى باڵا(دەوڵەمەندەكان) لە مهاباد دامەزرا.
2- زمانى كوردى بۆ یەكەم جار بوو بە زمانێكى فەرمى، و منداڵانى كورد بە زمانى زگماكى خۆیان، قوتابخانەیان بۆ كرایەوەو هەرچەندە سەرەتا مامۆستایانى كورد ناچار بوون، بەزار فارسى بۆ قوتابیان وەرگێرن، بەڵام پێش ڕووخانى كۆمار كتێبى كوردى بۆ قۆناغى سەرەتایى چاپ كرابوو.
3- ڕۆژنامەگەرى كوردى لە كوردستانى ئێران، گەشەكردنێكى فراوانى بەخۆوەبینى ئەوە بوو ڕۆژنامەى كوردستان، و گۆڤارەكانى گڕوگاڵى منداڵانى كورد و هەڵالە و هاوارى نیشتمان وكوردستان لەسەردەمى كۆمارى كوردستاندا بڵاودەكرانەوە. 
4- هەروەها ئیزگەیەكى ڕادیۆ، لە مهاباد دامەزرا، هەرچەندە پەخشى لە پایتەخت و دەوروبەرى تێپەرى نەدەكرد بەڵام گرنگیەكى زۆرى هەبوو. لەم ڕووەوەى كە یەكەم جار بوو لە مێژوودا، دەسەڵاتێكى كوردى ئێزگەیەكى تایبەت بە خۆى هەبوو. 
5- دامەزراندنى كتێبخانەیەكى نەتەوەیى لە مهاباد.
6- فەراهەم كردنى چاودێرى كردنى كۆمەڵایەتى بۆ هەتیوان و خوێندن بۆ هەردوو ڕەگەز.
7- بۆ یەكەم جار ئافرەتى كورد لە ژیانى سیاسى، و ڕۆشنبیریدا بەشدارى كرد.
8- بازرگانى لە گەشەكردن دابوو.





هۆیەكانى ڕووخانى كۆمارەكە:
     لە كاتێكدا كە یەكێتى سۆڤیەت ڕۆلى زۆرى هەبوو لە دامەزراندنى كۆمارى ئۆتۆنۆمى ئازاربیجان، وكۆمارى كوردستان. لەبەر ئەوە وەستاندنى یارمەتى بۆ ئەم دوو كۆمارەش، كاریگەرى سەرەكى هەبوو لە ڕووخانى كۆمارى ئازەربایجان لە سەرەتادا، و كۆمارى كوردستانیش لە دواتردا. هەروەها پشتگیرى كردنى وڵاتە یەكگرتووەكان و بەریتانیاش لە دەوڵەتى ئێران، هۆكارێكى ترى بە هێزى لەناوبردنى كۆمارەكە بوون. 
    هەروەها لە ساڵى 1946دا، هێشتا لەشكرێكى كارامە لە كۆمار دروست نەببوو، ئەوەبوو چەكى قورس و كەسانى مەشق پێكراوى وەكو پێویست نەبوون. بۆیە كاتێك ئامادە باشى لەشكرى ئێران بۆ هێرش كردنە سەر كۆمار ئاشكرا بوو. قازى محەمەد داواى لە هۆزەكان كرد كە جەنگى بەرگرى كردن بكەن، بەڵام زۆربەى هۆزەكان پشتیان تێكرد. هۆى ئەمەش دەگەرێتەوە بۆ لاوازى هەستى نەتەوایەتى لە نێوان ئەو هۆزانە. لەپالأ ئەمەشدا خراپى بارودۆخى ئابوورى هۆیەكى ترى ڕووخانى كۆمارەكە بوو. بەهێزى دبلۆماسیەتى ئێران و كەم ئەزموونى سەركردەكانى كۆمارەكە لە ڕٍووى سیاسى و دبلۆماسییەوە هۆكارێكى ترى ئەو چارەنووسەبوون، كە تووشى كۆمارى كوردستان بوو.







چارەنووسى سەركردایەتى و گەورە پیاوانى كۆمار:
    لە دواى ئەوەى كە قازى مەحمەد گەیشتە ئەو باوەڕەى كە تواناى ڕووبەڕوو بوونەوەى سوپاى ئێرانى نییە، بە تایبەتى كە بارودۆخى نێودەوڵەتى بە گشتى لە بەرژەوەندى كوردا نەبوو، بڕیارى دا بۆ پاراستنى گیانى خەڵكى مەهاباد خۆى بەدەست سوپاى ئێرانەوە بدات. كەچى دادگاى سەربازى ئێران قازى محەمەد و سەدرى قازى و سەیفى قازى بە تۆمەتى خیانەت كردن لە دەوڵەت تاوانباركرد، لە ڕۆژى 31ى ئادارى 1947دا لە گۆڕەپانى چوارچرا لە مهاباد دا لە سێدارەدران.
                                       
كاریگەرى كۆمارى كوردستان بەسەر ڕەوشى سیاسى كوردستان: 
    لە ماوەى یازدە مانگى تەمەنى كۆمارەكەدا ژمارەیەكى زۆر كوردى عێراق بەتایبەتى لە بارزانیەكان بەسەركردایەتى مەلا مستەفاى بارزانى ڕوویان كردە كوردستانى ئێران، بۆ پشتگیریكردن لە یەكەمین كۆمارى كوردى لە مێژوودا. بارزانیەكان باشترین هێزى چەكداربوون لە جەنگەكاندا تەنانەت دواى خۆبەدەستەوەدانى قازى محەمەد لە بەرگرى كردن بەردەوام بوون بەڵام لە دواى تەنگ پێ هەڵچنینیان لەلایەن حكومەتەكانى ئێران و عێراق و توركیا لە ساڵى 1947 لە ڕووبارى ئاراس پەرینەوەو بوونە پەنابەر لە یەكێتى سۆڤیەت. كۆماری كوردستان ببووە مایەى ئومێدى كوردى هەموو پارچەكانى كوردستان و ئاڵاى كۆمارەكە كە لە سێ ڕٍەنگى (سوور، سپى، سەوز) پێكهاتبوو خۆرێكى لەناوەڕاستدا بوو، ئارمەكەشى بریتیى بوو لە پەڕەموچێك (سیمبۆلى زانست و كەلتوور)ى كە لە ناوخۆرێك چەقى بوو (سیمبۆلى سەربەستى) پەرژینەكەى لە گوڵەگەنم پێك هاتووە. ماوەیەكى زۆر دواى ڕووخانى كۆمارەكەش بە ئاڵاى كورد دادەنرا. سروودى ئەى رەقیب كە لەوسەردەمەدا بووە سروودى نیشتمانى، تاكو ئێستاش سروودى نیشتمانى هەموو كوردە. 
    هەر لەو قۆناغەدا دواى لە سێدارەدانى قازى محەمەد، كورد هەڵوێستى مەلا مستەفاى بارزانیان لەلاپەسەند بوو، كە خۆى بەدەست دوژمنانى نەداو لە ساڵى 1947 تاكو 1958 لە یەكێتى سۆڤیەت وەكو پەنابەر مایەوە و لە ساڵى 1958 بەهۆى گۆڕانى بارودۆخى عێراق گەڕایەوە ئەم وڵاتە.


چاڵاكى:
گڕوپێك لە قوتابیان ڕاپۆرتێك لەمەڕ كۆمارى كوردستان ئامادە دەكەن بۆ ماوەى نیو كاتژمێر لەوانەى داهاتوو گفتوگۆى لەسەر دەكرێت.

 














پرسیارەكانى بەندى شەشەم

1- چى لە بارەى ئەمانە دەزانى:
أ. كۆمەڵەى ژیانەوەى كوردستان.
ب. پارتى دیموكراتى كورد.
جـ. پارتى ڕزگارى كورد (حزبى ڕزگارى كورد).

2- گرنگترین دەستكەوتەكانى كۆمارى كوردستان بەدیاربخە.
3- هۆیەكانى ڕووخانى كۆمارى كوردستان چى بوون؟
4- ئامانجە سەرەكیەكانى پارتى دیموكراتى كوردستان (كە لە ساڵى 1945 دامەزرا) چى بوو؟
5- ڕەنگەكانى ئاڵاى كورد لە سەردەمى كۆمارى كوردستان بژمێرە.
6- ولایەتە یەكگرتووەكانى ئەمریكا، وبەریتانیا چ هەڵوێستێكیان بەرامبەر بە كۆمارى كوردستان هەبوو؟
7- چارەنووسى سەرانى كۆمارەكە دواى ڕووخانى چى بوو؟
8- نموونەیەك لەسەر پشتگیرى كردنى كوردى عێراق لە كۆمارى كوردستان پیشان بدە.
9- لە پایزى ساڵى 1945دا، چ پارتێك لە كوردستانى عێراقدا دامەزرا؟

