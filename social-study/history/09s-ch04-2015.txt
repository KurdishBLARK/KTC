
بەندى چوارەم
كوردستان لەژێر دەسەڵاتى ڕاستەوخۆى عوسمانى و ئێرانیدا

بارودۆخى كوردستان دواى ڕووخانى میرنشینەكان:

    دواى ئەوەى دەوڵەتى عوسمانى ئەو سەربەخۆییە ناوەخۆییەى كوردى لە ناوبردو لە ساڵى 1851ز سەردەمى میرنشینەكان بەتەواوى كۆتایى هات، كوردستان كەوتە ژێر دەسەڵاتى ڕاستەوخۆى عوسمانى و دام و دەزگاكانى دەوڵەت لە ناوچە كوردیەكان بەر قەرار بوون. لە شوێنى میر و دەسەڵاتدارانى كورد پاشاو موتەسەڕیف و قائمقام و فەرمانبەرانى ترى عوسمانى دانران، هێزە سەربازیەكانى عوسمانیش شوێنى هێزە خۆمالیە كوردیەكانیان گرتەوە. بۆ ئەوەى ئامادەبن بۆ سەركوتكردنى هەر بزاڤێكى ناڕەزایى كورد. كاتێكیش لە ساڵى 1864ز ڕژێمێكى كارگێرى نوێ لە دەوڵەت پەیرەو كراو ویلایەتى نوێ پێكهێنرا، بەتەواوى كوردستان بەدەسەڵاتى ناوەند گرێدرایەوە وهیچ مافێكى كارگێرى نەما. لە كاتێكدا ئەم هەڵومەرجە نوێیە بەهیچ شێوەیەك بارودۆخى وڵاتى باشتر نەكرد.
أ- بارودۆخى ئابوورى و كۆمەڵایەتى:
    لە بوارى ئابووریدا زیادكردنى باج و پیتاك دیارترین سیماكانى ئەو سەردەمە بوو. ئەو باجانە كە بڕەكەى زیاد دەكراو بەرەبەرە جۆرى ترى دەخرایە پاڵ، سەربارى پیادەكردنى شێوازى توندو تیژ لە كۆكردنەوەیدا، دەبووە هۆى گرانتر كردنى بارى دانیشتووان بەگشتى و جوتیاران بەتایبەتى. تەنانەت هەندێ جار بەرووبومەكان بەشى باجەكانى نەدەكرد. بێگومان ئەمەش بژێوى دانیشتوانى زۆر خراپ كردبوو. هەروەها كارى كردبووە سەر هەموو بوارەكانى ترى ژیانى. لەئەنجامدا لایەنەكانى تەندروستى و ڕۆشنبیرى و تەنانەت كۆمەلایەتیش هیچ پێشكەوتنێكیان بەخۆوە نەدیت، بەڵكو ڕۆژ لە دواى ڕۆژ لەكاروانى پێشكەوتنى مرۆڤایەتى بەدوا دەكەوتن.
    لە پاڵ ئەمەشدا ڕژێمى (سەربازگیرى) كە لەو سەردەمەدا سەپێنرا، بەڵایەكى تر بوو بەسەر كورد داهات، چونكە ئەوانەى بۆ سەربازى دەبردران بۆ ماوەیەكى دوورو درێژ چاویان بەماڵەكانیان نەدەكەوتەوەو زۆر جاریش لەناو دەچوون و نەدەگەڕانەوە. ئەمەش كارەساتى كۆمەڵایەتى لێدەكەوتەوە، بۆ نمونە گەڕیدەیەكى بیانى دەڵێ (كەمى ژمارەى ڕەگەزى نێر لە شارى (سەعەرد) هەستى پێدەكرێ).
    هەروەها بارودۆخى ڕۆژهەڵاتی كوردستانیش كە لە ژێر دەسەڵاتى قاجاری (ئێران)دا بوو لەم بەشەى باسمان كرد باشتر نەبوو، تەنانەت كوردان لەوێ بەدەست ستەمى مەزهەبیش دەیانناڵاند، چونكە ئەوان سوننە بوون و دەوڵەتیش شیعە بوو.
ب ــ بارودۆخى هۆزەكان:
    هەوڵەكانى عوسمانى و ئێرانى بۆ زاڵبوون بەسەر هۆزە كوردەكان وەك كردارى لەناوبردنى میرنیشینەكان سەركەوتوو نەبوو. لەبەر ئەوەى دەسەڵاتدارانى ئەم دوو دەوڵەتە نەیانتوانى دەسەڵاتى ڕاستەوخۆ بسەپێننە سەر ئەو هۆزانەى كە زۆربەیان ڕەوەند یان نیمچە كۆچەر بوون. لەپاڵ ئەمەشدا بەهێزی (پابەنبوونى هۆزایەتى) لاى ڕۆلەكانى ئەم هۆزانەو ملكەچ نەكردنیان بۆ بێگانە واى كرد ئەم هەنگاوە سەر نەگرێت. بۆیە قەوارە هۆزایەتیەكان لەژێر دەسەڵاتى سەرۆك هۆزەكان مانەوەو نەكەوتنە ژێر كاریگەرى دەسەڵاتى عوسمانى و ئێرانى. ئەم لایەنەش لە بەرژەوەندى كورد دابوو بەتایبەتی كە ئەو هۆزانە دواتر بوونە بناغەو كەرستەى ڕاپەڕینە كوردیەكانى ئەم سەردەمە.
سەرهەڵدانى بزاڤى نەتەوایەتى كوردى:
    هەڵوەشاندنەوەى میرنیشینە كوردیەكان سەرەڕاى ئەو دەرەنجامە خراپانەى لێى كەوتەوە، لەلایەكى تر بووە هۆى یەكخستنى ئەو ناوچەو دەڤەرە كوردیانەى كە بەهۆى سنوورى ئەو میرنشینانە لە یەكتر ترازابوون، ئەمەش تێكەڵاوى و نزیكبوونەوەى لە نێوان دانیشتوانى دەڤەرە جیاوازەكان دروستكرد و دابونەریت و سیما نەتەوەییەكان و وێكچون بەدیاركەوتن. لێرەدا زەمینەى گەشەكردنى هۆشیارى نەتەوایەتى كوردى و تێكۆشان بۆ یەكخستنى كوردستان ڕەخسا، بەتایبەتى كە كوردان پێشتر دەسەڵاتى ئێرانى و عوسمانیان بینی بوو بە ئاشكرا هەستیان بە زۆردارى بێگانە دەكرد. هەروەها ئەو شاڵاوانەى عوسمانى و ئێرانى بۆ لەناوبردنى میرنشینەكان و بەرپابوونى ڕاپەڕینى كوردان لەئەنجامدا بوون بەهەوێنى سەرهەڵدانى بزاڤى ڕزگاریخوازى نەتەوایەتى كوردى. بەتایبەتى ڕاپەڕینەكانى عەبدولڕەحمان پاشاى بابان وپاشاى گەورەى میرى سۆران و بەدرخان پاشاى بۆتان كە بەڕەگ و ڕیشەى ئەم بزاڤە لە قەڵەم دەدرێن، ڕاپەڕینەكانى نیوەى دووەمى سەدەى نۆزدەش ئاشكراتر ئەمەیان بەرجەستە كرد.

 چالاكى:
    گروپێك لە قوتابیان بابەتێك لەمەڕ بزاڤى نەتەوایەتى كورد بۆ گفتوگۆ ئامادە دەكەن.




ڕاپەڕینەكانى كورد لە نیوەى دووەمى سەدەى نۆزدەهەمدا:
    لە ئەنجامى پەیدابوونى هۆشیارى نەتەوایەتى و ناڕەزایى دەربڕین بەرامبەر زۆردارى و ستەمكاریەكانى هەردوو دەوڵەتى داگیر كەرى كوردستان، كە بەر پرس بوون لەو بارە ناهەموارەى كە كوردستان تێى كەوتبوو، لەو ماوەیەدا ژمارەیەك ڕاپەرین ناوچە كوردیەكانى گرتەوە:

  چالاكى:
    گروپێك لە قوتابیان راپۆرتێك لەبارەى راپەڕینەكانى كورد ئامادە دەكەن.


أ- ڕاپەڕینەكانى دەڤەرى بۆتان:
    دەڤەرى بۆتان دوو ڕاپەڕینى بەخۆوە بینى، ڕاپەڕینى یەكەم بەسەركردایەتى (یەزدانشێر)ى خزمى بەدرخان پاشاى بۆتان بوو، كاتێك لە ساڵى 1854ز لە پێناو نەهێشتنى دەسەڵاتى عوسمانى لە كوردستاندا بارودۆخى جەنگى (قرم)ى قۆزتەوە كە لە نێوان دەوڵەتى عوسمانى و ڕوسیا لە ئارادابوو. یەزدان شێر بە هەڵى زانى بۆ نەهێشتنى دەسەڵاتى عوسمانییان بەسەر كوردستان لایەنگیرێكى زۆرى لە دەور كۆبۆوەو توانى بەدلیس و موسڵ و هەكارى و چەندین ناوچەى تر ڕزگار بكا، بەڵام پیلانى بەریتانیا و بێ بەزەیی و دڵڕەقى هێزەكانى عوسمانى ئەم ڕاپەڕینەیان دامركاندەوە، دواى ئەوەى توانیان بەناپاكى یەزدان شێرى سەركردەى ڕاپەڕینەكە لە شارى موسڵ دەستگیربكەن. 
    ڕاپەڕینى دووەم لە ساڵى 1879ز داو بەسەركردایەتى عوسمان پاشاو حوسێن كەنعان پاشا بوو كە لە بنەماڵەى بەدرخانى بوون. ئەویش ڕاستەوخۆ دواى تێكشكانى دەوڵەتى عوسمانى لە بەرامبەر روسیا لە ساڵى 1878ز دا هەڵگیرسا، بەهۆى بێزارى كورد لەو بارودۆخە دژوارەى كە لە ئەنجامى ئەو جەنگەدا توشى ناوچە كوردیەكان هاتبوو. كوردەكان بەڕێبەرایەتى ئەو سەركردانە دەستیان كرد بەڕزگاركردنى ناوچەكانیان لە دەسەڵاتى عوسمانى. سەرەڕاى ئەو سەركەوتنانەى لەم بارەیەوە بەدیهات، كەچى چارەنووسى ئەم ڕاپەڕینەش لەمەى پێشو باشتر نەبوو. هەروەها سەركردەكانیش بەهەمان شێوە بەنامەردى دەستگیركران.

ب- شۆڕشى شێخ عوبەیدوڵڵاى نەهرى:
    شێخ عوبەیدوڵڵا كە لە گوندى (نەهرى)ى سەر بەناوچەى شەمزینان دادەنیشت ڕێبەرێكى ئایینى تەریقەتى نەقشبەندى بوو لە كوردستان. لەهەردوولاى سنورى عوسمانى و ئێرانیش ڕێزو دەسەڵاتێكى زۆرى هەبوو، وەدەیتوانى ڕۆڵێكى گرنگ لەناوچەكەدا ببینێ، بۆیە نەیتوانى چیتر خۆى بێدەنگ بكا بەرامبەر ئەو هەموو خراپە كارى و ڕووتاندنەوانەى كە دەسەڵاتدارانى عوسمانى و ئێرانى لە كوردیان دەكرد. بەتایبەتى كە چاوەڕوانى هەڵوێست نواندنى لێدەكرا لەلایەن دانیشتووانى ئەو هەرێمە كوردیانە كە ستەمى داگیركەران و قات وقڕى و برسیەتى زۆرى بۆ هێنابوون.
    لە ئەنجامدا شۆرشێكى بەرفراوان لە ساڵى 1880ز بەرپابوو. كەسەرەتا ناوچە كوردیەكانى ئێرانى(رۆژهەڵاتى كوردستان) گرتەوە، لەبەرئەوەى دەوڵەتى قاجارى بێ هێزتر بوو لەچاو دەوڵەتى عوسمانى، هێزەكانى شۆرش توانیان لەماوەیەكى كورتدا تەواوى ناوچە كوردیەكانى رۆژئاواو باشوورى دەریاچەى ورمێ ڕزگاربكەن و شارى (تەورێز)ى مەڵبەندى ئازەربایجانیش بدەنە بەر هەڕەشە.

هەڵوێستى بەریتانیاو ڕوسیا و سەركوتكردنى شۆرشەكە:
    شێخ عوبەیدوڵڵا دەیزانى پاڵپشتى وڵاتە بەهێزەكان هۆكارێكى یارمەتیدەرە بۆ سەرخستنى هەوڵەكانى كورد، بەتایبەتى ڕوسیاو بەریتانیا كە خاوەن دەسەڵاتى زۆربوون لەهەردوو دەوڵەتدا. بۆیە چەندین نامەو نێردراوى تایبەتى بۆ نوێنەرانى هەردوو وڵات نارد. بەڵام دەسەڵاتدارانى ڕوسیا و بەریتانیا بەرژەوەندیەكانیان لەگەڵ لایەنى عوسمانى و قاجاریدا بوو، هەر لەبەر ئەمە لە جیاتى بەهانا هاتنى كورد كەوتنە یارمەتیدانى دوژمنەكانى.
    لەشكرى قاجارى كە هێزى هاتەوە بەر بەو یارمەتیانەى ڕوسیاو بەریتانیا، دژە هێرشێكى ئەنجامداو بەو پەڕى دڕندەیى كەوتە وێزەى دانیشتوانى ئەو ناوچانە. دواى ئەوەى چەندەها گوندى وێران كردو هەزارەها كوردى كوشت، توانى شۆڕشەكە دابمركێنێتەوە.
    شێخ عوبەیدوڵڵا دواى پەرتەوازەبوونى شۆرشگێران پاشەكشەى كرد بۆ سنورى كوردستانى عوسمانى. بەڵام لەسەر داواى ڕوسیاو بەریتانیا لە ساڵى 1881ز بانگ كرایە ئەستانبۆل و لەوێ دەست بەسەركرا، هەرچەندە دواتر توانى خۆى دەرباز بكات و بگاتەوە كوردستان، بەڵام زۆرى پێنەچوو دەستگیر كرایەوەو دوور خرایەوە بۆ حیجاز و هەر لەوێ كۆچى دوایی كرد.





 
كوردستان لە سەرەتاى سەدەى بیستەمدا
    لە سەرەتاى سەدەى بیستەمدا، چاوتێبڕینى دەوڵەتە زلهێزەكان، لە كوردستان پتر بوو، ڕووسیا و بریتانیا هەوڵیان دەدا لە ڕێگاى پەیوەندى بەستن بەهەندێ لە كوردەكانەوە، بەرژەوەندى خۆیان لە كوردستاندا مسۆگەر بكەن. لاوازبوونى بەردەوامى دەوڵەتى عوسمانی، هۆكارێكى گرنگ بوو بۆ پتربوونى دەستێوەردانى دەوڵەتە زلهێزەكان لە كاروبارى كوردستان، وەكو بەشێكى گرنگ لە دەوڵەتەكەدا.
    لە هەمان كاتدا، ژمارەیەكى زۆر كورد، لە ئەستانبولى پایتەختى دەوڵەتى عوسمانیدا هەبوون. كە لەناویاندا، ئەندامانى بنەماڵە ناودارەكانى كورد، وەك (بەدرخانییەكان) ، (شەمزینییەكان) ، (بابانییەكان) و ڕۆشنبیرانى تر هەبوون. ئەوانە یان لەبەر هۆكارى سیاسى دوور خرابوونەوە بۆ شارەكەو تیایدا دەستبەسەر بوون و یاخود بەشێوەیەكى گشتى لەو كوردانە بوون كە بۆ مەبەستى تەواوكردنى خوێندن ڕوویان لە پایتەخت  كردبوو، بە تایبەتى كە پەیمانگا و كۆلیژەكانى سڤیلى (مەدەنى) و سەربازى دەوڵەت، هەمووى لە پایتەخدا كۆببوونەوە.
    بە هۆى تێكەلأ بوونییان لەگەلأ خوێندەوارانى نەتەوەكانى تر، هەروەها هەبوونى كاریگەرى ئەوروپیش بەسەریانەوە، هۆشیارى نەتەوەیى و سیاسى لە ناویاندا بڵاوبۆوە. بۆیە ئەستانبول بووە مەڵبەندى چالاكى نەتەوەیى و سیاسى كوردى، ئەمەش سەرهەڵدانى یەكەم كۆمەڵەى سیاسى كوردى لێ هاتەبەر.


كۆمەڵەى (عەزمى قەوى كوردستانى):
    یەكەمین ڕێكخراوى كوردییە كە لە ساڵى (1900)دا دامەزراوە. (فیكرى ئەفەندى دیاربەكرى) دەستپێشخەرى دامەزراندنى ئەم كۆمەڵەیە بووە هەروەها (ئەحمەد ڕامز كوردى زادە) و (ئەحمەد خاسى زادە) لە ئەندامە چالاكەكانى كۆمەڵەكە بوون. ئەمەى دواییان وەك چاڵاكییەكى رۆشنبیرى، لە ساڵى 1899 دا، مەولودنامەیەكى بەزمانى كوردى دیالێكتى زازایى نووسیوە. (ئەحمەد ڕامز كوردى زادە) لە ساڵى 1904دا وەكو نوێنەرى ئەم كۆمەڵەیە لەمیسر بووە. كۆمەڵەكە لە ساڵى (1904)دا لەلایەن دەسەلاتدارانى عوسمانی داخراوە. 

شۆڕشى مەشروتی (دەستوورى) و كاریگەرى لەسەر بزووتنەوەى سیاسى كوردى

    بزاڤى مەشروتی (دەستوورى)، كە بەهۆى كودەتاى  23ى تەموزى ساڵى (1908)، لە دەوڵەتى عوسمانیدا بەئەنجام گەیشت دەستپێكى قۆناغێكى نوێ و گرنگ بوو لە مێژووى دەوڵەتەكەدا. بووە مایەى گێڕانەوەى دەستوورى هەڵپەسێردراوى ساڵى (1876). هەروەها دروشمەكانى ئازادى، یەكسانى، برایەتى، كە لەلایەن كۆمەڵەى (ئیتحاد و تەڕەقى) بۆ بەڕێوەبردنى وڵات بەرز كرانەوە، زەمینەیەكى لەبار بوون بۆ چاڵاكیە سیاسیەكانى نەتەوە ناتوركەكان، لە ناویشیاندا بزووتنەوەى سیاسى كورد. بەڵام ئەوەى جێگاى سەرنجە هەر زوو بزووتنەوەى (ئیتحاد و تەڕەقى) لە كۆنگرەى سێیەمیاندا ئایدۆلۆژی تۆرانى و بە تورك كردنى نەتەوە ناتوركەكانى ئیمپڕاتۆریەتى عوسمانیان پەیڕەوكرد، ئەمەش هۆكارێكى گرنگ بوو بۆ ئەوەى ژمارەیەكى زۆر لە كوردانى ئەندامى كۆمەڵەكە لەوانە (ئیسماعیل حەقى بابان) ، (شەریف پاشاى خەندان) لە (ئیتحاد و تەرەقى) بكشێنەوە.  
كۆمەڵەى تەعاون و تەرەقى كورد:
    لە پاش كودەتاى ئیتحادو تەرەقى ساڵى (1908)، دەسەڵاتى نوێ لە 25ى ئەیلولى هەمان ساڵدا مۆلەتى دامەزراندنى بەم كۆمەڵەیە دا، كە یەكەمین كۆمەڵەى سیاسى كوردە بە ئاشكرا كارى كردبێت. دیارترین دامەزرێنەرانى ئەم كۆمەڵەیە بریتین لەم كەسانەى خوارەوە:
    (ئەمین عالى بەدرخان ، شێخ عەبدولقادرى نەهرى (شەمزینانى) ، داماد زولكەفل ، جەنڕالأ شەریف پاشا و خەلیل خەیالى وكەسانى تر).
    ئەم كۆمەڵەیە عەبدولقادر نەهرى بە سەرۆكى یەكەم و (داماد زولكەفل)ى بە سەرۆكى دووەم دانابوو، وە چەندین لقى لە شارە مەزنەكانى وەكو دیاربەكر و بەدلیس و موش و موسڵأ و بەغدا و سلێمانى و ئەرزەڕۆم و خنس كردەوە. ئامانجیشى كردنەوەى قوتابخانە بوو بە زمانى كوردى لە كوردستان و، دامەزراندنى كورد لە دام و دەزگا حكومییەكان و دان نان بە زمانى كوردى و ڕێدان بە دەركردنى بڵاوكراوەو رۆژنامەو گۆڤار، هەروەها بایەخ دان بە بارى ئابوورى كوردستان، كۆمەڵەكە هەوڵى دەدا پەیوەندیەكى باش لەگەلأ ئەرمەنى و نەستوریەكان دروست بكات. ڕۆژنامەیەكیشان بە ناوى (تەعاون و تەرەقى كورد) دەردەكرد كە زمان حاڵى كۆمەڵەكە بوو.






كۆمەڵەى هێڤى:

    كۆمەڵەیەكى سیاسى و ڕۆشنیرى بوو، ژمارەیەك قوتابى كورد لە9ىكانونى دووەمى ساڵى 1912 لە ئەستامبۆل دایانمەزراند، سیاسەتى ئەم كۆمەڵەیە بە درێژەپێدەرى سیاسەتى كۆمەڵەى تەعاون و تەرەقى كورد دادەندرێ. بەڵام ئەوەى گرنگى ئەم كۆمەڵەیە بەدیار دەخات، ئەوەیە كە بۆ یەكەم جار قوتابیانى كورد بەم شێوەیە فراوانە هاتوونەتە ناو چالاكى سیاسى كوردى و رێكخراوى تایبەت بەخۆیان دامەزراندووە.
    دامەزرێنەرەكانى بریتى بوون لە: قەدرى جەمیل پاشا و عومەر جەمیل پاشا و فوئاد تەمۆ و ئەكرەم جەمیل پاشا و مەمدوح سەلیم. ئەم كۆمەڵەیە، رۆڵێكى بەرچاوى لە پێشخستنى هەستى نەتەوایەتى كوردیدا بینیوە. هەردوو گۆڤارى (رۆژى كورد) و لە دواییشدا (هەتاوى كورد) كە زمانحاڵى كۆمەڵەكە بوون رۆڵى بەرچاویان لە بزاڤى رۆشنبیرى كوردیدا هەیە.
    تا سەرەتاى دەست پێكردنى جەنگى یەكەمى جیهانى چالاكیەكانى (هێڤى) بەردەوام بوو. لەگەلأ دەست پێكردنى جەنگەكەش هەموو ئەندامەكانى ناردرانە بەرەكانى جەنگ.


  چالاكى:
گروپێك لە قوتابیان بەڕاپۆرتێك رۆڵى رێكخراوەكان لە گەشە پێدانى وشیارى راڤە دەكەن....



سیاسەتى ئیتیحادییەكان بەرامبەر بە شێخەكانى تەریقەت لە كوردستاندا

    كاتێك ئیتیحادیەكان دەسەڵاتیان گرتە دەست، هەڵوێستێكى باشیان بەرامبەر بە شێخانى تەریقەت لە كوردستاندا نەبوو. لەوانەیە هۆى ئەوەش بگەڕێتەوە بۆ ئەوەى، كە سوڵتان عەبدولحەمیدى دووەمى عوسمانى – كە ئیتحادیەكان كودەتایان لەسەر كرد - هەڵوێستێكى باشى بەرامبەر بە تەریقەتەكانى سۆفیگەرى هەبوو، پەیوەندیەكى بەهێزیش لەنێوان خودى سوڵتانى ناوبراو و شێخ سەعیدى باوكى شێخ مەحمود هەبوو، كە شێخێكى بەناوبانگى تەریقەتى قادرى بوو لە باشوورى كوردستان دا. هەر بۆیە، ئیتیحادییەكان زوو تەنگیان بە شێخ سەعید هەڵچنى و دووریان خستەوە بۆ شارى موسڵأ، لەوێش لە ئەنجامى كەمتەرخەمى دەسەڵاتدارانى ئیتیحادیەكان لە شارەكە لە پاراستنى گیانى شێخ سەعید، شێخ لە ئاژاوەیەكدا كوژرا كە پڵانیان بۆ دانرابوو. لەوانەیە ئیتیحادییەكان شێخەكانى تەریقەتیان بە لایەنگرانى بەهێزى حوكمى پێشوو دانابێ، بۆیە بێ هێزكردنى دەسەڵاتى ئەم شێخانەیان بە مایەى سەقامگیركردنى دەسەڵاتى خۆیان دانابێ، بۆیە دەبینین كە ئەم دەسەڵاتە نوێیە هەڵوێستێكى خراپیشی بەرامبەر بە شێخ عەبدولسەلامى بارزانى كە سەر بە تەریقەتى نەقشبەندى بوو، بەتایبەتى كە شێخ لە ساڵى 1911دا چەند داواكارییەكى گرنگى لە دەوڵەتى عوسمانى داواكردبوو كە ئەمانە بوون:
1- زمانى كوردى لە ناوچە كوردنشینەكان زمانى فەرمى (ڕەسمى) بێت.
2- خوێندن بە زمانى كوردى بێت.
3- قایمقام و بەڕێوەبەرى ناحیەكان و فەرمان بەران لە كوردان بن، یاخود لەو كەسانە هەڵبژێردرێن، كە كوردى دەزانن.
4- لەبەر ئەوەى ئاینى فەرمى دەوڵەت ئیسلامە، دەبێ حوكم كردن بە گوێرەى شەریعەتى ئیسلامى بێت.
5- قازى و موفتیەكانى ناوچەكە، لەسەر مەزهەبى شافعى بن.
6- بەپێى شەریعەتى ئیسلام باج لە داینشتوان وەربگیرێ.
7- باجى بەدەلى خزمەتى سەربازی وەكو خۆى بمێنێتەوە بە مەرجێك پارەكە بۆ چاككردنى رێگاوبانى ناوچەكە تەرخان بكرێ.
    ئەم داواكارییانە، ئەوە نیشان دەدەن كە شێخ عەبدولسەلام، یەكێكە لە سەركردە دیارەكانى لە بزاڤى ڕزگاریخوازى كوردى. لەو ڕووەوەى كە گرنگى زۆرى بە زمانى كوردى و خوێندن و بەم زمانە داوە. هەروەها لە هەمان كاتدا لایەنى نەتەوەیى و ئاینى لە داواكارییەكانیدا كۆكردۆتەوە. ئەمەش ئەوە بەدیار دەخات كە پابەند بوون بە ئاین نابێ رێگربى لەبەردەم هەستى نەتەوایەتیدا. تەنانەت كاتێك جەختى لەسەر مەزهەبى شافعیش كردۆتەوە، لەم ڕوانگەیەوە بووە كە دەوڵەتى عوسمانى لەسەر مەزهەبى حەنەفى بووە، لە كاتێكدا كوردى كوردستانى باشوور لەسەر مەزهەبى شافعین. ئەمەش بە ماناى بەدیارخستنى تایبەتمەندیەتى كوردى لەناو دەوڵەتى عوسمانیدا دێت. یەكێك لە خاڵە گرنگەكانى ترى ئەم داواكارییانە، چۆنیەتى كۆكردنەوەى باجە، كە دیارە دەوڵەت زێدەڕۆیى لە كۆكردنەوەى باجدا دەكرد.
    كە شێخ عەبدولسەلام بۆ بەدیهێنانى ئامانجەكانى پەیوەندى لەگەلأ چەندین كەسایەتى دیارى كوردى دامەزراند، هەروەها پەیوەندى بە ڕووسەكانیشەوە كرد، ئەمەش بووە مایەى ئەوەى كە (ئیتیحادییەكان)، ترسێكى زۆریان لێ بنیشێ، بەتایبەتى كە لەوانەیە داواكارییەكانى بەرەو سەربەخۆییش پەرەبسێنێ. هەڵوێستێكى توندیان بەرامبەرى نواند، ئەوەى جێگاى سەرنجە والى موسڵأ كە لەوكاتەدا (سلێمان نەزیف) بوو، كە هەرچەند كوردێكى شارى دیاربەكر بوو، بەڵام هەڵوێستێكى زۆر توندى بەرامبەر بە شێخ پیادە كرد و ڕۆڵى سەرەكى هەبوو لەوەى كە شێخ عەبدولسەلامى بارزانى دەستگیربكرێ و لە14ى كانونى یەكەمى ساڵى 1914 لە (موسڵأ)دا لە سێدارە بدرێ.

قۆزتنەوەى ئەم هەڵە پێویستە:
أ: لە نێوان خۆماندا تەباو برا بین.
ب: یەكتر قبول نەكەین.



ڕاهێنان
    مێژووى گەلى كورد هەروەكو مێژووى گەلانى تر، خۆشى و ناخۆشى تێدایە، بەڵام دوژمنانى كورد دڕندانە تر پەلامارى كوردیان داوە...كورد بونەتە قوربانى ئەم هۆكارانە:        








((چارەسەرى سیاسی كێشە)) دەكرێت بە:

