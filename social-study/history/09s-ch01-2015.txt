بەشى مێژوو

(مێژووى نوێ و هاوچەرخى كوردستان)


	
بەندى یەكەم
	كوردستان لە سەردەمى مەغۆل (ئێلخانى و جەلائیری)
مەغۆلەكان:
    مەغۆل كۆمەلێك هۆزى نیشتەجێى ناوچەكانى ناوەڕاستى ئاسیا (بەتایبەتى مەنغۆلیاو دەوروبەرى) بوون، جا لەبەر ژینگەى سەختى بیابانى وشك بەڕەوەندى دەیان گوزەراندو لەنێو چادرو ڕەشمالان دەژیان و گەرمیان و كوێستانیان دەكرد و خویان دابووە جەنگو كوشتارو تاڵان و بڕۆ، هەر بۆیە بەمیللەتێكى ئاكار توندو شەڕانگێزى و تێكدەر لە مێژوودا باس كراون.
    لە دەوروبەرى ساڵى (1206ز) وەكو هێزێكى كاراى سەربازى و سیاسى دەركەوتن، كاتێ كە سەركردەى بەناوبانگیان (جەنگیز خان) توانى هەموو هۆزەكانى مەغۆل یەكبخات و پاشان وڵاتانى چین و بلاد ما ورا‌و النهر و خوراسان و فارس و ئازربایجان و ناوچەى قەفقاسى داگیركرد.
    سەرەتاى لەشكر كێشییەكانى مەغۆلەكان بۆ سەر كوردستان دەگەڕێتەوە بۆ ساڵى 1221ز كاتێ چەند هەرێم و شارێكیان لە ڕۆژهەڵاتى كوردستان داگیركرد وێراى ئەوەى كە كوردان لێیان هاتنە دەست و نەبەردى زۆریشیان نواند، هەروەك دانیشتوانى شارى (مەراغە) لە رۆژهەڵاتى دەریاچەى ورمێ كردیان كاتێ كە بۆ ماوەى چەندین ڕۆژ ڕووبەڕووى گەمارۆى توندى مەغۆلەكان بوونەوە بۆ سەر شارەكە.
    هەروەها ساڵى 1231ز مەغۆلەكان لەشكرێكى گەورەیان ناردە سەر شارەزوور بەڵام لەبەر ئەوەى سوڵتانى هەولێر و خەلیفەى عەباسى لەشكریان ئامادەكرد بۆ پێشگیرى لەو هێرشە ئیتر ئەوەبوو مەغۆلەكان پاشەكشەیان كرد، لەگەلأ ئەوەشدا مەغۆلەكان سالێ 1245ز هێرشێكى گەورەو بەربڵاوى تریان كردەوە سەر شارەزوور و خەڵكێكى زۆریان كوشت و كاولكاریەكى گەورەشیان نایەوە، هەر لەبەر ئەمەش بوو كە بەشێكى دانیشتوانى شارەزوور و گەلێك ناوچەى تریش ناچاربوون وڵاتى خۆیان بەجێ بهێڵن و ڕوو بكەنە وڵاتى شام.
    دواى ئەمە ئیتر مەغۆلەكان لەژێر سەركردایەتى هۆلاكۆ خۆیان ئامادەكرد بۆ داگیركردنى بەغدا، بەر لەمەش شارى كرماشان لە رۆژهەڵاتى كوردستان تووشى وێرانى هات بە دەستى مەغۆلەكان، چونكە كەوتبوە سەر رێگاى هێرشى مەغۆلەكان بۆ سەر بەغدا، كە هۆلاكۆ ساڵى 1258ز توانى داگیرى بكات و كۆتایى بە خەلافەتى عەباسى بهێنێت و دوا خەلیفەى عەباسی (المستعصم باللە) بكوژێت و چل ڕۆژ دەستیان لە كوشتن و سوتاندن و كاولكردن و تاڵان هەلأ نەگرت.
    هەر ئەو ساڵە، هۆلاكۆ لەشكرێكى گەورەى بەسەركردایەتى (ئەرقیتۆنویان) نارد بۆ داگیركردنى قەڵاى هەولێر، بەڵام كوردانى قەڵا توانیان بە ڕووى لەشكرەكەى هۆلاكۆ بوەستن و بۆ ماوەى زیاتر لە شەش مانگ ڕووبەڕووى گەمارۆى مەغۆلان بوونەوە هەر چەندە لە تەنگانەو برسێتى و قات و قڕى دابوون، دواجار هۆلاكۆ بە هاوكارى لەشكرى حاكمى موسڵأ (بدرالدین لۆلۆ) ملكەچى خۆى بۆ هۆلاكۆ ڕاگەیاندبوو، توانیان قەڵاى هەولێر بەر مەنجەنیق بدەن و درز و كەلێن بخەنە شورە و قەڵاكە، پاشانیش داگیرى بكەن و كوشتارێكى گەورەى لێ بنێنەوە.
   ئینجا لەشكرى مەغۆل بەرەو باكوور و رۆژئاواى كوردستان كشان و شارى (میافارقین) یەكێك لەو شارە كوردیانەى باكوورى كوردستان بوو كە لە ژێر سەركردایەتى مەلیك كامیل ئەیوبى توانى بۆ ماوەى دوو سالأ بەڕووى گەمارۆى لەشكرى مەغۆلان بوەستێ، بەڵام برسێتى و قات و قڕى و گرانى تەنگیان بە دانیشتوانى شار هەڵچنى و دووچارى مەرگەسات بوونەوە، لەم لاوەش بە فەرمانى هۆلاكۆ لەشكرى زیاترى مەغۆلان هێرشیان كردە سەر شارەكەو، ئەم هۆیانە گشتى وایان كرد كە هۆلاكۆ شارەكە دواى بەرگریەكى دلێرانە بگرێت و (مەلیك كامیل)یش بەدیلى كەوتە دەست هۆلاكۆ و ناپاكانە شەهید كرا و خەڵكێكى زۆرى شارەكەش كوژران.
دیارترین ئەو هۆیانەى كە وایان كرد زیاتر كوردستان بكەوێتە بەر ئەو هێرشانە ئەمانەن:
1- تەماحكارى و گیانى فراوان خوازى مەغۆلەكان بۆ دەست گرتن بەسەر شارو ئاوەدانى ناوچەكە و بەهرەمەندبوون لە خێرو بێرى.
2- بوونى دەسەڵاتى چەند هێزێك لە ناوچەكە وەكو خەوارزمیەكان كە دوژمنایەتیان لەگەل مەغۆلدا هەبوو، واى كرد كە كوردستان ببێتە گۆرەپانى مڵمڵانێ و یەكلاكردنەوە ناكۆكیەكانیان.
  شایانى باسە دەوڵەتى خواڕەزم یەكێك بوو لەو دەسەڵاتداریەتیە موسڵمانانەى كە حوكمى بلاد ماورا‌و النهر و خوراسانى دەكرد،  ڕووخانى ئەو دەوڵەتە بە دەستى مەغۆلەكان ڕێگاى داگیركردنى كوردستان و بەغداى بۆ مەغۆلان كردەوە.
3- گرنگى كوردستان وەكو ڕێگە و دواتر دەروازەیەك بۆ مەغۆلەكان كە لێیەوە بگەنە بەغدا و وڵاتى شام.
   دواى ئەمانە لەشكرى هۆلاكۆ ڕووى كردە شارەكانى وڵاتى شام و هەرچى ڕووى شارستانى و ئاوەدانى هەبوو هەموویان سڕیەوە، بەڵام فەرمانڕەوایى میسر كە مەمالیك بوون توانیان لەجەنگى (عەین جالوت) نزیك عەككا ساڵى 1260ز لەشكرى هۆلاكۆ بشكێنن و ئیتر شاڵاوەكەى مەغۆلان تا ئەو سنوورە بوەستێن، لەم جەنگەدا كوردانى ڕۆژئاواى كوردستان و، كوردانى وڵاتى شام ڕۆلێكى گرنگیان بینى شان بەشانى مەمالیك لەشكاندنى مەغۆلەكان.
    بەم جۆرە سەرتاسەرى كوردستان و ناوچەكانى دەوروبەرى بوونە بەشێك لە دەوڵەتى مەغۆلى ئێلخانى.
ڕاپەڕینى كوردان:
    وە نەبێ كورد دواى داگیركاریەكەى مەغۆل سەریان شۆڕكردبێ بۆ بێگانەو داگیركەران، بە پێچەوانەوە چەندین ڕاپەڕین لە دەڤەرە جیاجیاكانى كوردستان سەرى هەڵدا بە ڕووى مەغۆلەكان، لەوانە كوردانى موسڵأ ساڵى 1262ز توانیان لەشكرى مەغۆل لە شارەكە دەرپەڕێنن و شارەكەیان لێ پاك بكەنەوە، كاتێكیش مەغۆل لەشكرى زیاتریان بۆ گرتنەوەى شارەكە نارد كوردانى شارەكە ئازایەتى و جەربەزەیى خۆیان نواند.
    هەروەها هەولێریش (ئەربل) ئارامى بەخۆیەوە نەبینى بەهۆى ڕاپەڕینى بەردەوامى كوردان كە كرنگترینیان ڕاپەڕینى سەربازگەى هەولێر بوو كە ماوەى سیانزە ساڵى خایاند.
     بارودۆخى كوردستان و ناوچەكانى ژێر دەسەڵاتى دەوڵەتى ئێلخانى مەغۆلى لەژێر بارى ئەم سیاسەتە تۆقێنەرە و ناهەموارە مایەوە تاكو مردنى ئێلخانى نۆیەم سوڵتان (ئەبو سەعید بەهادرخان) ساڵى 1336ز كە بە هۆى ئەوەى كەسى لە دواى خۆى بەجێ نەهێشتبوو جێگاى بگرێتەوە لە فەرمانڕەوایدا، بۆیە سەركردەیەكى ترى مەغۆلى كە ناوى شێخ حەسەن سەرۆكى هۆزى جەلائیرى مەغۆلى بوو، دەسەڵاتى گرتە دەست. دەولەتێكى نوێ لە شوێنى دەولەتى ئێلخانى دامەزراند بە ناوى دەوڵەتى جەلائیرى مەغۆلى.
دەوڵەتى جەلائیرى مەغۆلى:
    دەوڵەتى جەلائیرى لەسەر دەستى شێخ حەسەن جەلائیرى ساڵى 1336ز دامەزرا كە عێراق و زۆربەى هەرە زۆرى خاكى كوردستانى دەگرتەوەو، شارى بەغداش پایتەختى ئەم دەوڵەتە بوو، كە تاكو ساڵى 1411ز حوكمڕانیەكەى لەم ناوچانەدا بەردەوام بوو. چەند ساڵێك پێش روخانی ئەم دەوڵەتە ناوچەكانى ئێران و عێراق و كوردستان و ئەنەدۆڵ توشى داگیركردنى فەرماندەیەكی تری مەغۆلەكان بووەتەوە بە ناوى تەیمورلەنگ.

تەیمورلەنگ:
    سەركردەیەكى ترى مەغۆلەكان بوو  لە (بلاد ماورا‌و النهر)ەوە هێرشێكى گەورەى كردە سەر ئێران و عێراق و بەشى زۆرى كوردستانى داگیر كرد تا گەیشتە ناوەڕاستى ئەنەدۆل، وەك ئەوانی پێشەخۆی لە مەغۆلەكان كوشتارێكى زۆر و كاولكاریەكى گەورەى لەم ناوچانە نایەوە كە پیایاندا تێ پەڕى، لەوانەش شارى بەغدا. شایانى باسە دانیشتوانى میرنشینى لوڕى بچووك لە رۆژهەڵاتى كوردستان توانیان زۆر دلێرانە بەڕووى پەلامار و هێرشى تەیمورلەنگ بوەستن و تووشى شكستى بكەن، بەڵام تەیمور لەنگ دواى هێنانى هێزێكى زۆر و گەمارۆدانێكى توند، دەستى گرت بەسەر (خورم ئاباد)ى پایتەختى میرنشینەكە. هەروەها شارى ماردین لە باكوورى كوردستان زۆر قارەمانانە لەشكرى (تەیمور لەنگ) یان چەند جارێك شكاند،  بەڵام لە دوایی دانیشتوانەكەشى بەر كوشتار كەوتن و توشى كاولكردن بوون. 












وێنەى شارى ماردین لە باكوورى كوردستان

    زۆرى پێ ناچێ تەیمور لەنگ دەمرێ و ئیتر جەلائیریەكان بە سەركردایەتى ئەحمەدى جەلائیرى دەست دەگرنەوە بەسەر بەغدا ، بەڵام ئەمجارەیان حوكمیان درێژە ناكێشێ ، چونكە هێزەكانى (قەرەقۆینلوـ بەرخی رەش) بەسەكردایەتى (قەرە یوسفی)توركمانی  ساڵى 1411ز دەست بەسەر بەغدا دادەگرن. 

كوردستان لە سەردەمى هەردوو دەوڵەتى قەرەقۆینلۆ و ئاق قۆینلو:
    ساڵى 1411ز هۆزەكانى قەرەقۆینلو (بەرخى ڕەش)ى توركمانى بە سەركردایەتى قەرە یوسف توانیان كۆتاى بە فەرمانڕەوایى دەوڵەتى جەلائیرى بهێنن و دەست بگرن بەسەر ناوچەكانى ژێر دەستیان، بەم جۆرە عێراق و بەشى زۆرى كوردستان بوونە بەشێك لە دەوڵەتى قەرەقۆینلو. ساڵى 1468ز هۆزەكانى ئاق قۆینلو (بەرخى سپى) ى توركمانى بە سەركردایەتى (ئوزون حەسەن) توانیان پاش چەندین جەنگ و ڕووبەڕووبوونەوە كۆتایى بە فەرمانڕەوایى دەوڵەتى قەرەقۆینلو بهێنن و دەست بگرن بەسەر ناوچەكانى ژێر دەستیان، بەم جۆرە عێراق و بەشى زۆرى كوردستان بوونە بەشێك لە دەوڵەتى ئاق قۆینلو تاكو ساڵى 1508ز (واتە سەرەتاكانى سەدەى شازدەهەم) دەسەڵاتیان درێژەى كێشا، تا ئەوكاتەى كە شا ئیسماعیلى سەفەوى شارى بەغداى داگیر دەكات و كۆتایى بە دەسەلاتی دەوڵەتى ئاق قۆینلو دەهێنێت.
    لەم ماوەیەشدا ناوچەكانى ژێر دەسەڵاتى ئەم دوو دەوڵەتە بوونە گۆڕەپانى جەنگ و شەڕى نێوان فەرمانڕەواكان لەسەر دەسەڵات، بۆیە پشتگوێخستن و كاولكارى جارێكى تر باڵى كێشایەوە بەسەر زۆربەى خاكى كوردستان و عێراق و ناوچەكە، لەگەلأ ئەمانەشدا فەرمانڕەوایانى دەوڵەتانى خۆسەپێن زۆر بە ئاستەنگ و دژوارى توانیان دەسەڵاتى خۆیان بسەپێنن بەسەر ناوچەكانى كوردستان.  	
ڕاهێنان و پرسیار
 پ1/ پێناسەى ئەمانە بكە:
 (ا) شۆڕشى سەربازگەى هەولێر 	(ب) مەلیك كامیلى ئەیوبى
 (ج) مەغۆل				(د) عەین جالوت
 (ه) میرنشینى خوارەزم			(و) شێخ حەسەنى جەلائیرى
    چالاكى: گروپێك لە قوتابیان بڵاوكراوەیەكی سەر دیوار ئامادە دەكەن...لایەك لە كارەساتى سەردەمى مەغۆل ئازایەتی و بەرەنگاربوونەوەی شارە كوردنشینەكان لەناو بابەتەكاندا بێت.

دەسەڵاتدارێتى سیاسى كوردى لە سەردەمى مەغۆل (ئێلخانى و جەلائیرى)
    وێڕاى ئەوەى كوردستان لە مێژووى دوور و درێژى خۆیدا زۆرتر داگیركراو لە چنگی بێگانان دابووە. بەڵام ویستى سەربەستى و لەژێر دەستى بێ دەربەستى كوردان بەردەوام بۆتە هۆى ئەوەى كە دەسەڵاتى سیاسى كوردى لە چوارچێوەو شێوەى جیاجیادا لێرەو لەوێ سەرهەڵداو ببێتە ڕاستییەكى روون و ئاشكرا لە سەردەمە یەك لە دواى یەكەكانى مێژووى كوردستان بەتایبەتى لە سەردەمى مەغۆل (ئێلخانى و جەلائیری)ەكاندا.
ڕاستى سەر هەڵدان و بوونى دەسەڵاتى سیاسى كورد لەو سەردەمەدا لەم شێوانەدا خۆى دەنواند:
1- میرنشینەكان.
2- فەرمانڕەوایى قەڵا و شوراكان و ناوچەكان.
3- فەرمانڕەوا و سەردارانى شارەكان.   

دیارترین میرنشینە كوردیەكانى ئەو سەردەمە ئەمانە بوون:- 
1- میرنشینى لوڕى مەزن (میرنشینى فەزلەوى):
    لوڕستان هەرێمێكى سەخت و شاخاوی و پڕ هەڵدێرە دەكەوێتە باشوورى ڕۆژهەڵاتى كوردستان. هەندێك لە مێژوونوسان ئاماژە بە سەرهەڵدانی دەسەڵاتی سیاسی كوردی لە سەدەى دەیەمى زایینیەوە دەكەن كە لە لوڕستان و بەختیارى دەركەوتووە.
    باپیرە گەورەى میرانى بنەماڵەى لوڕستان ئەبو حەسەن فەزلەوى بوو بۆیە میرنشینەكە ناونرا بە میرنشینی فەزلەوی. پەیوەندى سیاسیان لەگەڵ مەغۆل (ئێلخانى و جەلائیرى) و مەمالیكان پێك هێناوەو پەرەیان بەحوكمڕانى و ئاوەدانى و ئابوری داوە.
بەناوبانگترین میرەكانى میرنشینەكە:
أ- میر هەزار ئەسپ كوڕى میر ئەبو تاهیر محەمەد:
    لە دیارترین میرەكانى لوڕستانە لە نیوەى یەكەمى سەدەى سێزدەیەمى زایینى، زۆر گرنگى بە بوژاندنەوەى ئابورى و پەرەدان بەئاوەدانی و بینا سازى داوە، بۆیە خەلیفەى عەباسى (ناسر لدین اللە) نازناوى (ئەتابەك)ى پێبەخشیوە، دەسەڵاتى خۆى فراوانكردووە تا نزیك ئەسفەهان، لە ساڵى 1252ز كۆچى دوایى كردووە.
ب- میر نەسڕەدین ئەحمەد:
  لە سەرەتاكانى سەدەى چواردەهەمى زایینى فەرمانڕەوایى كردووە و میرنشینەكە لەم سەردەمەدا لە ڕووى سیاسى و ئابوورى زۆر گەشایەوەو، هێمنى و سەقامگیرى باڵى بەسەر ناوچەكەى دا كێشابوو. ئەم میرە ساڵى 1333ز كۆچى دوایى كردووە. 
2- میرنشینى هەكارى:
    میرنشینى هەكارى لە هەرێمى (جۆڵە مێرگ) لە باكوورى كوردستان لە سەدەى سێزدەیەمى زایینیەوە دەركەوتووە، هێز و دەست ڕۆیشتوویى میرەكانى و دەسەڵاتیان هەر لەزێى گەورە تا دەریاچەى( وان)ى گرتۆتەوە، لە ڕۆژهەڵاتیش زۆرجاران دەسەڵاتیان گەیشتۆتە سەلماس و خوى.
    بنەماڵەى میرانى هەكارى لە نێو كورداندا بەخانەدانى  ناویان رۆیشتووە و وەكو پاشاو گەورە میر ناسراون و لە دەربارەى خۆیاندا مشورخۆر و بەكاربوون و لە سەرجەم ئەو شارو دێهاتانەى قەڵەمرەویاندا زۆریان بەرەو ئاوەدانى و بردووەو هەوڵى بەرزكردنەوەى ئاستى گوزەرانى خەڵكیان داوە، بەتەنگ ڕێ و بان و بازرگانى وڵاتى خۆیان بوون و سەروكاریان لەگەڵ زانست و زانیارى دا هەبووە و رێزیان لەزاناو چاكە كاران گرتووە قوتابخانەو مەڵبەندى فێربوونیان ئاوەدانكردۆتەوە.
لە بەناوبانگترین میرەكانیان: 
1- میر ئەسەدەدین موسا كوڕى مەنگەلان: لە كاتى هاتنى مەغۆلەكان بۆ دەڤەرەكە، میرى میرنشینەكە بووە.
2- میر عیمادەدین موجلى: نەوەى میرئەسەدەدین بووە، بەوەناسراوە  زۆر حەزى لە زانست و زانیارى كردووە، ڕێزى لە زانایان ناوە و قوتابخانەى بۆ كردونەتەوە. میرنشینى هەكارى دواى ئەو سەردەمە هەر بە بەهێزى ماوەتەوەو لە سەردەمى عوسمانیەكانیشدا میرەكانى خودان دەسەڵات بوون.
3- میرنشینى بەدلیس:
    ئەو میرنشینە لە شارى بەدلیس لە باكوورى كوردستان لە سەردەمى عەباسیەكانەوە سەرى هەڵداوە، بەهۆى یەكگرتنى پیاو ماقوڵانى هۆزى رۆژەكى دامەزراوە،بە سەدان سالأ دەسەلاتیان بە پشتاوپشت لەباوك و باپیران بۆ ماوەتەوە، خانەوادەى خانەدانى مێژونوسى بەناوبانگ (شەرەفخانى بەدلیسى) هەمەكارەو میرى ئەو میرنشینە بوون، بەپێى قسەى شەرەفخانى بەدلیسى ناوى (18) میرى میرنشینەكەى دەست كەوتووە كە فەرمانڕەوایان كردوە.
لـە میـرە بەناوبانگەكانیان:
    میر شەرەفەدین ئەبوبەكر كە سەرەتاكانى سەردەمى دەوڵەتى جەلائیرى فەرمانڕەوایى كردووە، لە كتێبى شەرەفنامەدا نێوى هاتووە، میرنشینەكە لە سەردەمى ئەمدا بچووك و سنوردار بووە. میر زیائەدین رۆژەكى كە لەنێوە ڕاستى سەدەى چواردەهەم زایینى میرى میرنشینەكە بووە، بەئازایى و لێهاتوویى نێو بانگى دەركردووە و سنورى میرنشینەكەى فراوان كردووە بۆ باكوورى دەریاچەى وان.









 
كوردستان لە سەردەمى میرنشینە كوردیەكاندا
بارودۆخى كوردستان لەژێر سایەى میرنشینەكاندا:
     سەرەڕاى ئەو هەموو نەهامەتیانەى لە ئەنجامى سیاسەتى عوسمانى و ئێرانى و ململانێى بەردەوامیان بەسەر كوردستاندا هات، ناوچە كوردیەكان توانیان لەژێر سایەى دەسەڵاتى میرنشینە خۆماڵیەكان مۆركى نەتەوایەتى خۆیان بپارێزن. هەروەها بەپێى توانا پەرە بەژیانى كوردەوارى بدەن لە زۆربەى بوارەكاندا. تەنانەت بە بەراورد لەگەڵ ناوچەكانى ترى دەوروبەر پێشكەوتنى زیاتریان بەخۆوە بینى. ئەو گەڕیدەو گەشتیارە بیانیانەى لەو سەردەمەدا بەكوردستاندا گەڕاون، تێبینى هەندێ لەو لایەنانەیان كردووە وتەنانەت هەندێ جار پێى سەرسام بوون.
أ- لایەنى كۆمەڵایەتى:
    ژیانى كۆمەڵایەتى لە كۆمەڵگاى كوردەواریدا لەسەر بنەماى هۆزایەتى بەند بوو. هەر هۆزێك ناوچەیەكى دیاریكراوى هەبوو كە ڕۆڵەكانى تێیدا گوزەرانیان دەكردو خۆیان بەخاوەنى دەزانى. ئەو هۆزانە لە ڕووى شێوازى ژیانەوە سێ جۆر بوون:
  - بەشێكیان جێگیربوون و لە شار و گوندەكاندا نیشتەجێبوون. 
  - هەندێكى تریان نیمچە كۆچەر بوون ولەهاویندا كوێستان و لەزستاندا گەرمیانیان دەكرد.
  - جۆرى سێیەمیان ڕەوەندبوون ولەڕەشماڵدا دادەنیشتن چونكە بەدواى مێرگ و لەوەڕگادا دەگەڕان بۆ مەڕو ماڵاتەكانیان.
    بەهۆى زاڵبوونى ڕژێمى هۆزایەتى لەو ناوچانەى هۆزەكان تێیدا نیشتەجێ بوون، مرۆڤى كورد كەسێتى خۆى لەناو قەوارەى هۆزەكەیدا دەدۆزیەوە، بەڵام لە شارەكان و ناوچەكانى دەوروبەریدا ژیانى هۆزایەتى كەمتر باوبوو. هەروەها بەگشتى لە كوردستان بەتایبەتى لە دەرەوەى شارەكان ڕژێمى دەرەبەگایەتى زاڵبوو، كە لە ئەنجامدا ڕژێمى چینایەتى بەرقەرار بوو لەسەر بناغەى جیاوازى نێوان میرو بەگزادە و خانەدانەكان لەگەڵ خەڵكى ڕەمەكى كەپێیان دەگوترا (كرمانج).
ب ــ لایەنى ئابوورى:
    كشتوكاڵ و بەخێوكردنى مەڕو ماڵات بڕبڕەى پشتى ژیانى ئابوورى بوو لە كوردستاندا و لە ڕێگەى ئەم كارو پیشەیە زۆرینەى هەرە زۆرى دانیشتوان بژێوى ژیانیان دابین دەكرد. هەروەها جۆرەها بەروبوومى كشتوكاڵى و ئاژەڵى و سروشتى لەم وڵاتەدا بەرهەم دەهێنرا، بەڕێژەیەك كە بڕێكى زۆرى لێ دەنێردرایە ناوچەو وڵاتەكانى دەورووبەر. وەك دانەوێڵەو میوەجات و توتن و لۆكەو خورى و ئاوریشم و هەنگوین و چەندەها بەروبوومى سروشتى وەك (گەزۆ) و (كەتیرە). گەڕیدەكان ئامەژەیان بەوە كردووە كە بازارەكانى بەغدا و موسڵ و حەلەب و تەورێز ئاوەدان بوون بە بەرهەمى وڵاتى كوردان.
    هەروەها پیشەگەرى و دوكان و بازارەكانیش لەو سەردەمەدا لە زۆربەى شارەكانى كوردستاندا ڕەواجیان پەیدا كردبوو. ئەمەش ببوە هۆى بووژاندنەوەى ئەو شارانەو ئاوەدان بوونیان، بۆ نموونە لە ناوەڕاستى سەدەى حەڤدەهەمدا شارى (بەدلیس) نزیكەى (9) كاروانسەراو(1200) دوكان و كارخانەى لێبوو. هەر لەهەمان ماوەدا شارى (ئامێدى) بازاڕێكى گەورەى تێدابوو كە جۆرەها كەلوپەلى تێدا دروست دەكرا و دەفرۆشرا. لە شارى (مەلاتیە)ش شەش قاوشى پیشەگەران هەبوو كە هەر یەكەیان هەزار كەسى دەگرت. پیشە گەرو كارسازانى كوردستان لە زۆر پیشەدا ناوبانگیان بەكارامەیى و دەست ڕەنگینى دەركردبوو. ئەوەتا گەڕیدەیەكى تورك لە بارەى دیاربەكردا دەڵێ: (ئەو شیر و دەمانچە و قوڵنگ و تەور و خەنجەر و ڕمانەى لێرەدا دروست دەكرێن لەدنیادا بەناوبانگن)، هەروەها زێڕینگرەكان لە كارى زێڕ و نەخشسازیدا بێ وێنەن. هەر ئەم گەڕیدەیە لە شارى (وان) زۆر ستایشى وەستاو پیشەگەرەكانى كورد دەكات.

پەیوەندییە بازرگانیەكانى كوردستان لەو سەردەمەدا:
    لە بوارى بازرگانیشدا كوردستان ڕۆڵى خۆى هەبوو، بۆ نمونە خەڵكى بەدلیس لەگەڵ ئێران و گورجستان بازرگانی دەكرد. بازرگانانى شارى سلێمانیش لە نێوان ئێران و ناوچەكانى دەوڵەتى عوسمانى (بەتایبەتى بەغداو موسڵ) ئاڵوگۆرى بازرگانیان دەكرد.
    لەم بارەیەوە كوردستان سودێكى زۆرى لە شوێنگەى جوگرافى خۆى بینى، بەو پێیەى چەند ڕێگایەكى بازرگانى گرنگ لە ناوچەكە بەوێدا تێدەپەڕى. كە هەندێكیان بەشێك بوون لە ڕێگاى نێوان ڕۆژهەڵات و ڕۆژئاوا. شایانى باسە هەندێك كالاى كوردستان وەك (مازوو)و (توتن)و (كەتیرە) لە ئاستێكى جیهانى بازرگانیان پێوە دەكراو دەنێردرانە ئەوروپا.
  چالاكى:
 گروپێك لە قوتابیان، راپۆرتێك لەبارەى گرنگى شوێنى ئابورى كوردستان  ئامادە دەكەن.
 ئەم ڕاپۆڕتە دەبێتە تەوەرى (دانوستان وڕاگۆڕین).

ج- لایەنى ڕۆشەنبیرى:
    لە سەردەمى میرنشینەكاندا لایەنى زانستى و ڕۆشنبیرى لە كوردستاندا برەوى پێدرا، بەتایبەتى كە میرەكانى كورد یارمەتیدانى زانایان و بنیاتنانى دامەزراوە زانستیەكانیان بە ئەركى سەر شانى خۆیان دادەنا. لە ئەنجامدا ژمارەى قوتابخانەكان لە زۆربەى شارەكانى كوردستاندا لەزیاد بوون و پەرەسەندن دابوو بەتایبەتیش لە مەڵبەندى میرنشینەكان. ئەوەتا شارى (بەدلیس) بەپێى سەرچاوەیەك (70) قوتابخانەى تێدابوو لە سەدەى حەڤدەهەمدا. لە شارى (وان)یش نزیكەى (20) قوتابخانە هەبوو. هەروەها میرنشینى (بادینان)یش ژمارەیەك قوتابخانەى لەخۆ دەگرت بەتایبەتى قوتابخانەى (قوببەهان) و قوتابخانەى (موراد خان) لە ئامێدى كە سەدەها كتێب و چەندین مامۆستاى لێهاتوویان تێدابوو، لە میرنشینى (سۆران)یش قوتابخانەى (ماوەران) ئەوەندە بەبڕشت بوو كە چەندین مەلاى بەناوبانگى شارى موسڵ لەوێ پێگەیشتبوون.
    بێگومان ئەم قوتابخانانە كە لەهەمان كاتدا مزگەوت بوون وەكو ئێستا زانستى هاوچەرخیان تێدا نەدەخوێندرا، بەڵكو زیاتر زانستەكانى ئایین و شەریعەتى تێدا بڵاودەكرایەوە كە ئەو كاتە باو بوون.
    لەگەڵ ئەمەشدا ئەم قوتابخانانە بەپێوەرى ئەو سەردەمە خزمەتێكى زۆرى لایەنى ڕۆشنبیرییان كرد لە كوردستاندا و سەدەها زاناو ئەدیب و شاعیر و مەلایان پێگەیاند، كە ناوبانگیان لەهەموو ناوچەكاندا بڵاوببۆوە. وەك (بێتوشى) (موحەمەدى كوڕى ئادەم) و (مەولانا خالیدى نەقشبەندى) و (شێخ مەعروفى نۆدەهى)، تەنانەت هەندێ زاناى كورد گەیشتنە بەرزترین پلەى ئایینى لەدەوڵەتدا وەك (ئەبى سعود ئامێدى) كەبووە (شێخى ئیسلام) لە دەوڵەتى عوسمانى، لە بوارى مێژوو وئەدەب و شیعرى كوردیشدا میر و مێژوونوسى گەورەى كورد (شەرەفخانى بەدلیسى) و (مەلا مەحمودى بایەزیدى)، هەروەها كەڵە شاعیرانى وەك (ئەحمەدى خانى) و (مەلاى جزیرى) و (نالى) و (سالم) و (كوردى) و چەندانى تر لەو سەردەمەدا بە دیاركەوتن.
كورتەیەك دەربارەی مێژووى هەندێك لە میرنشینە كوردیەكان:
أ‌-	میرنشینى ئەردەلان:
    بناغەى ئەم میرنشینە لە سەدەى سێزدەمى زایینى لەسەر دەستى كەسێك بەناوى (بابە ئەردەلان) داندراوە، بۆیە میرنشینەكەش هەر بە نێوى ئەردەلان ناسرا. ئەم میرنشینە سەرەتا لە ناوچەى شارەزوور (كە كەركوكیشى دەگرتەوە) دەسەڵاتى پەیداكرد بەڵام لە سەدەكانى دواتر میرنشینەكە قەڵەمڕەوى فراوان بووە تەنانەت لە سەرەتاى سەدەى شازدەهەمدا لە دەڤەرێكى مەزنى باشوور و ڕۆژهەڵاتى كوردستان حوكمڕانى دەكرد.
    لەم میرنشینەدا زیاتر لە (40) میر فەرمانڕەواییان كردووە كە هەندێكیان زۆر بە توانا بوون و هەوڵێكى زۆریان داوە بۆ بەرز كردنەوە و پەرەپێدان و پێشكەوتن و ئاواكارى ناوچەكە، لەوانە:
    (میر كلۆلأ) كە لە دواى (بابە ئەردەلان)ى باوكى دەسەڵاتى میرنشینەكەى گرتۆتە دەست و ئەویش لەسەر هەمان رێچكەى باوكى دەڕوا لە كارى چاكە و خزمەتكردن و بڵاوكردنەوەى هێمنى و ئارامى و سەقامگیرى و لەناوچەكەدا، پاشانیش سنوورى دەسەڵاتى میرنشینەكە فراوان دەكات تا تەواوى ناوچەكانى كەركوك و هەولێر دەگرێتەوە.
    لە دەورى میر (مەئمون بەگ)یشدا لە كۆتاییەكانى سەدەى پازدەهەم و سەرەتاكانى سەدەى شازدەهەم فەرمانڕەوایى كردووە میرنشینەكە زیاتر پەرەى سەندووە و لەشكرى ئەردەلان لە باكوورەوە گەیشتۆتە زێى گەورە. 
    هەرچەندە ئەردەلانیەكان لە كاتى هێرشەكەى ساڵى (1534ز)ى سوڵتان سلێمانى قانونى بۆ دەڤەرەكە گوێڕایەلیان بۆ دەوڵەتى عوسمانى پیشاندا، بەڵام میرنشنى ئەردەلان بارودۆخێكى سیاسى سەقامگیرانەى بەخۆوە نەدیت بەهۆى: 
1- شوێنى میرنشینەكە و هەڵكەوتنى لەناوچەیەكى سنورى نێوان ئێران و دەوڵەتى عوسمانى كە بەردەوام لە ململانێ دابوون.
2- هەوڵەكانى میرەكانى ئەردەلان بۆ پاراستنى سەربەخۆیى میرنشینەكەیان و دوور ڕاگرتنى لە دەسەڵاتى دەرەكى.
    لە ئەنجامى ئەمەدا میرنشینەكە دووچارى چەندەها زەبرو زەنگى سەربازى عوسمانى و ئێرانى بۆوە و چەندین جار دووچارى داگیركردن بوونەوە. تا لە دواییدا بە پێى پەیماننامەى زەهاوى ساڵى 1639ز بوو بە میرنشینێكى كوردى بەناو سەر بە ئێران. هەر بەهۆى ئەم بارە ناجێگیرەش مەڵبەندى ئەو میرنیشینە چەند جارێك جێگۆڕكێى كردووە، بەڵام دواجار گوازراوەتەوە شارى (سنە) و تا لەناوچوونى دەسەڵاتى میرەكانى ئەردەلان لە نیوەى دووەمى سەدەى نۆزدەهەم هەر لەوێ ماوەتەوە.
    میرنیشینى ئەردەلان لەو ماوەیە درێژەى كە تێیدا بەر قەرار بوو ڕۆلێكى گرنگى لە مێژووى كوردستاندا گێڕاو شوێنەوارى لە زۆربەى بوارەكانى ئاوەدانكارى بەجێماوە، هەروەها لە بوارى ڕۆشنبیریشدا ڕۆلى هەبوو، ئەوەتا چەندین شاعیرو مێژوونوسى وەك (مەستورەى كوردستانى) و(مەلا محەمەد شەریفى قازى) و(خەسرەو بەگى ئەردەلان) لە ژێر سایەیدا پەیدا بوون. هەروەها لە مێژووى ناوچەكە بەگشتى و كوردستان بەتایبەتى جێ پەنجەى میرەكانى ئەو میرنیشینە دیارە. 
لە نێو میرە بە ناوبانگەكانیان تەنیا ئاماژە بە هەڵۆخان (1591ز- 1619ز) و خان ئەحمەد خان (1619ز- 1632ز) دەكەین.
     هەڵۆخان یەكێ بوو لە میرە بەناوبانگەكانى میرنشینى ئەردەلان كە پیاوێكى بە هێز و لێهاتوو و كارامە بوو، میرنشینەكەى زۆر ئاوەدان و پێش خستووە جگە لە قەڵاى (زەڵم) كە پایتەختى بوو سێ قەڵاى دیكەشى دروست كردو بنیادى نا، ئەوانیش قەڵاى (پڵنگان)و قەڵاى (مەریوان) و (حەسەن ئاوا)بوون. لە كاتى ئەم میرەدا ئارامى و خۆشى و هەرزانى باڵى بەسەر قەڵەمڕەوى میرنشینەكەدا كێشابوو، نەسەرى بۆ شاى سەفەوى دەچەماندەوە نە بۆ سوڵتانى عوسمانى، هەردوو دەوڵەتیش بە جووتە لێى دەترسان بۆیە شا عەباسى سەفەوى هەوڵى لە ناوبردن و لە خشتە بردنى دا لە ڕێگاى فڕوفێلى سیاسى، كاتێ كە (خان ئەحمەد خان)ى كوڕى لێفریودا بە چەندەها بەڵێنى بریقەدار. ئەوەبوو خان ئەحمەد خان ساڵى 1619ز دێتە سەر تەخت و دەبێ بە میرى ئەردەلان، دواى ئەمە شارى سنە دەكاتە پایتەختى خۆى و ئیتر تا دەهات دەسەڵاتى فراوانتر دەكاو دەست دەگرێت تەواوى ناوچەى موكریان و شارەكانى وەك: مەهاباد (سابڵاخ) و ورمێ و شنۆ و مەراغە، تەنانەت هەموو هۆزو خێلەكانى موكریان و بڵباس دەخاتە ژێر ڕكێفى خۆیەوە، پاشان سكەى بەناوى خۆیەوە لێداوە هەر لەبەر ئەمانەشە كە سەردەمى ئەم میرە بە چاخى زێڕین دادەنرێت لە مێژووى میرنشینى ئەردەلاندا.
ب ــ میرنشینى بۆتان:               
    میر عبدالعزیز سلێمان بەدامەزرێنەرى ئەم میرنشینە دادەنرێت كە لە ناوەڕاستى سەدەى سیازدەهەمى زایینى بەدیاركەوت، بۆیە بە بنەماڵەى دەسەڵاتدارى ئەم میرنشینە ووتراوە (ئازیزان).ئەم میرنشینە لە ناوچەى جەزیرەى بۆتان (جزیرە ابن عمر) و دەوروبەرى پێكهات كە شوێنى هۆزى (بۆتى) یا (بوختى) بوو بۆیە بە میرنشینى بۆتان ناوى دەركرد. ئەم هۆزەش هۆزێكى گەورەو دێرینى كوردە.
    لەم میرنشینەشدا ژمارەیەكى زۆرى میرى بە تواناو لێهاتوو میرایەتیان كردووەو توانیویانە میرنشینەكە بپارێزن و سنوورەكەشى فراوان بكەن و لە دەست دوژمن و نەیاران دوورى بخەنەوە، لەوانە میر (شەرەف كوڕى میر بەدر بەگ) كە توانى سێ جار لەشكرى زۆرو گەورەى شا ئیسماعیلى سەفەوى تیك بشكینێ، كاتێ شاڵاوى بۆ میرنشینەكە هێنا.
    هەروەها كوردانى بۆتان لەژیر سەركردایەتى (شا عەلى بەگ) ساڵى 1515ز رۆلێكى گرنگیان بینى لە شكاندنى لەشكرى سەفەوییەكان كاتێ گەمارۆى شارى ئامەد (دیار بەكر) یان دابوو. دواتریش عوسمانییەكان كە شارى (موسڵ)یان داگیركرد، حوكمى شارەكەیان دا بە میر (بەدر بەگ كورى شا عەلى بەگ).
    دواى ئەوەى كە دەوڵەتى عوسمانى ترسى لە دەوڵەتى سەفەوى نەما، كەوتە هەوڵدان بۆ پیادەكردنى دەسەڵاتى زیاتر لە كوردستاندا، بۆ ئەم مەبەستەش تۆوى دووبەرەكى دەخستە نێوان میرە كوردەكان لە نێو یەك میرنشین دا، بۆیە براى بەگژ براو كورى بەگژ بە باوكدا دەنا، ئەمە لە میرنشینى بۆتان بە ئاشكرایى بەرچاو دەكەویت بە تایبەتى لە نیوەى دووەمى سەدەى شازدەهەم یەكێك لەو میرە بەناوبانگانەى كە لە سەرەتاكانى سەدەى حەڤدەهەم حوكمى میرنشینى بۆتانى گرتە دەست (میر شەرەف كورى خان ئەبدال) بوو، كە توانى دادپەروەرى و هێمنى و ئاساییش لە ناوچەكە سەقامگیر بكاو گوزەرانى خەڵك بەرزبكاتەوە، هەروەها چەندین بیناو قوتابخانەو مزگەوتى دروست كرد لەوانە (مەدرەسا سوور) كە چەندین ژوورى تایبەتى بۆ مامۆستایان و قوتابیان تێدابوو، هەروەها چەندین مامۆستاى بە توانا لە هەموو بوارەكانى زانست و هونەر وانەیان تێدا دەووتەوەو شاعیرى گەورەى كورد مەلاى جەزیرى لەو قوتابخانەیە دەرچووە.    
  چالاكى:
 گروپێك لە قوتابیان پەخشێكى سەر دیوار لە بەناوبانگترین میرنیشینە كوردیەكان ئامادە دەكەن.
جـ- میرنیشینى بادینان: 
     بناغەى ئەم میرنشینە لە نیوەى دووەمى سەدەى سێزدەى زایینى لە قەڵاى ئامێدى دامەزراوە. میرانى بادینان بەپشت بەستن بە قایمى شوێنەكەیان توانیان لە بەرامبەر شاڵاوى هێزەكانى دەوروبەر بەرگرى لە قەوارەى میرنشینەكەیان بكەن و بۆ ماوەیەكى درێژ لە حوكمدا بەردەوام بن.
لەناو میرانى بادینان هەندێك میرى بەتوانا هەبوون كە توانیویایە سنوورى میرنشینەكەیان فراوان بكەن و ئاوەدانى بخەنە ناوچەكەوە، لەوانە (میر حەسەنى كوڕى سیف الدین) كە نزیكەى 60 سالأ حوكمڕانى كردووەو لە سەرەتاى حوكمڕانیدا میرنشینەكەى تووشى پەلامارى لەشكرى ئاق قۆینلو بوو، بەڵام لەشكرى بادینان بە سەرۆكایەتى میر حەسەن توانیان لەشكرى ئاق قۆینلو بشكێنن و زۆریشیان لێ بكوژن، هەروەها ئەم میرە توانى زاخۆو دهۆك بخاتە ژێر فەرمانڕەوایى خۆیەوە، كاتێكیش سوڵتان سەلیمی عوسمانی لەجەنگی چاڵدێراندا بەسەر سەفەویەكاندا سەركەوت، حەسەن بەگی میری بادینان لەگەڵ میرە كوردەكانی تر پەیوەندی بەعوسمانیەكانەوە كرد و ڕۆڵێكی گرنگی گێڕا لەهەڵگرتنی گەمارۆی سەفەویەكان لەسەر دیاربەكرو لەناوبردنی دەسەڵاتیان لەناوچەكەدا. لەئەنجامی ئەم هەڵوێستە وبەهۆی بایەخ و سەنگی میرنشینەكە، میری بادینان پێگەیەكی دیاری لای سوڵتانی عوسمانی هەبوو. لەسەردەمی (سوڵتان حوسێن)ی كوڕی حەسەن بەگیش - كەلەساڵی 1534 دا بووە میری بادینان- ئەم پێگەیە بەبایەختر بوو. تەنانەت هەموو میرەكانی كوردستان لەڕێگەی ئەوەوە كاروباریان لای سوڵتانی عوسمانی ڕادەپەڕاند. لەبەرامبەریشدا ئەم میرە چەندین ئەركی بۆ دەوڵەتی عوسمانی جێبەجێ دەكرد. ئەم پەرەسەندنانە ڕەنگدانەوەیان لەسەر ئاوەدانی و لایەنی زانستی لە بادینان هەبوو.
     دوای ئەوەی لەساڵی 1573دا سوڵتان حوسێن مرد، ئەم بوژانەوەیە لەبادینان بەردەوام نەبوو، لە بەر ئەوەی كێبڕكێ لەسەر دەسەڵات لەمیرنشینەكەدا بەرپابوو، بەڵام لە سەرەتای سەدەی حەڤدەهەمدا بادینان هێزی هاتەوەبەرو دەسەڵاتی لەناوچەكە لەزیادبوون دابوو، تەنانەت لەم ماوەیەدا میرێكی بادینان حوكمی ویلایەتی موسڵی پێ سپێردرا. هەروەها پلەو پایەی میرەكانی بادینان لەم كاتەدا لەبەرزبوونەوە دابوو.
     لەساڵی 1714دا بارام پاشا لەئامێدی دەسەڵاتی وەرگرت كەیەكێكە لەمیرە بەناوبانگ و بەتواناكانی بادینان، بۆیە بە(پاشایێ مەزن) بەناوبانگە. ناوبراو هەوڵیدا ئاسایش و ئارامی لەمیرنشینەكەیدا بەرقەرار بكا و پێگەی خۆی لەدەسەڵاتدا بەهێز بكا. بەدادپەروەری و دەستكراوەیی خۆشی پشتیوانی خەڵكی بادینانی مسۆگەر كرد. هەروەها پەرەی بەپەیوەندیەكانی دا لەگەڵ حكومەتی عوسمانی و گوێی بەوالیەكانی دەوروبەر نەدا، بەتایبەتی (ئەحمەد پاشا)ی والی بەغدا كەدەیویست هەژمونی خۆی بەسەر بادیناندا بسەپێنێ. ئەمەش ئەم والیەی توڕە كرد، بۆیە چەندین شێوازی گرتەبەر بۆ دژایەتی كردنی بارام پاشا، وەك هاندانی دووبەرەكی و ڕكابەر دروستكردن بۆی. بەڵام ئەم هەوڵانە هیچیان لێ نەهاتەبەر، تالەكۆتاییدا دوای هەڵمەتێكی سەربازی لەساڵی 1737دا بارام پاشا ناچاربوو دان بەپاشكۆیەتیەكی سەرزارەكی بنێ بۆ ویلایەتی بەغدا.
    دوای مردنی بارام پاشا لەساڵی 1768دا ئیسماعیل پاشای كوڕی هاتە شوێنی، بەڵام ئیتر نائارامی ڕووی لەبادینان كرد، ئەمەش لەئەنجامی كێشە و هەرای ناوەخۆیی لەلایەك و ناكۆكیەكان لەگەڵ ویلایەتی موسڵ لەلایەكی تر. بۆ نمونە لەساڵی 1779دا (عەبدولباقی پاشا)ی والی موسڵ هێرشێكی كردە سەر ناوچەكانی بادینان وكوشتارو كاولكاریەكی زۆری لەگوندو دێهاتەكاندا ئەنجامداو تاڵانی كردن، بەڵام لەگەڕانەوەیدا لەلایەن خەڵكی بادینان هێرشی كرایەسەر و كوژرا. 



  چالاكى: گروپێك لە فێرخوازان بڵاوكراوەیەكى سەر دیوار لە بارەى میرنشینە     كوردیەكان ئامادە بكەن.


د- میرنیشینى سۆران:
    ئەم میرنشینە لە سەرەتاكانى سەدەى پازدەهەم لەلایەن (میر عیسا كورى كەلۆس بەگ) لە ناوچەى باڵەكایەتى و رەواندز دامەزراوە، ئەم میرە سەردارێكى بەتواناو دەست رۆیشتووى زیرەكى كورد بووەو توانیویەتى لە ماوەیەكى كەمدا دەسەڵاتى خۆى لە ناوچەكەدا بسەپینێ، پاش ئەوەى كەوا توانى هێرشى هێزێكى دەرەكى بۆ سەر ناوچەكە تیك بشكینیت و لەمەوە خەلكى ناوچەكە كردیان بەسەردارى خۆیان. دواى ئەم میرە چەند میرێكى تر جلەوى حوكم دەگرنە دەست و سنورى میرنشینەكەش فراوان دەكەن تاكو تەواوى ناوچەكانى نێوان زێى گەورەو زێى بچووك (واتە پارێزگاى هەولێرى ئێستا) دەگرێتەوە.
    یەكێك لەو میرانە (میر سەیدى كورى شا عەلى بەگ) بوو، كە شارى (شەقلاوە)ى كردە پایتەختى میرنشینەكەى خۆى، سەردەمى ئە میرە هاوكات بوو لەگەلأ جەنگى چاڵدێران ساڵى 1514، بۆیە شكانى سەفەوییەكانى لەم جەنگە بەهەل (فرصە) زانى بۆ ئەوەى سنورى میرنشینەكەى فراوان بكات و ئەو ناوچانە رزگاربكات كە تا ئەو كاتە لەژێر دەستى سەفەوییەكان مابوون، لە ئەنجامدا دەستى بەسەر هەولێر و كەركودا گرت.
     بێگومان لەم سەردەمەدا میرنشینی سۆران وەك زۆربەی میرنشینە كوردیەكانی تر بەپێی ئەو ڕێكەوتننامەی پێشتر باسمانكرد دەسەڵاتی عوسمانی قەبوڵكردووە، بەڵام عوسمانیەكان دواتر ئەم ڕێكەوتننامەیان پێشێلكرد.كاتێ سوڵتان سلێمانی قانونی دوای ئەوەی لەساڵی 1534دا بەغدای گرت لەڕێگای گەڕانەوەیدا بەهەولێردا تێپەڕی، كەئەوكاتە پایتەختی سۆران بوو. لەوێ بیانووی بە(عزەددین شێر)ی میری سۆران گرت وكوشتی. ناوچەی سۆرانیشی خستەسەر قەلەمڕەوی میر (حوسێن بەگی داسنی) كەمیرێكی كوردی ئێزیدی بوو.بەڵام میرانی سۆران دوای ماوەیەك توانییان بەزەبری هێز میرنشینەكەیان وەربگرنەوە. ئەگەرچی دەوڵەتی عوسمانی هەوڵی زۆریدا بۆ ئەوەی دووبارە سۆرانیان لەدەست دەربێنێ ، بەلاِم سەركەوتوو نەبوو. تالەساڵانی پەنجای سەدەی شازدەدا بەناچاری دانی بەدەسەڵاتی (قولی بەگی كوڕی سلێمان بەگی سۆران) دانا بەسەر میرنشینەكەیان كەئەوكاتە مەڵبەندەكەی لە(هەریر) بوو.
     لەماوەی دواتر میرنشینی سۆران بوژایەوە وپەیوەندیەكانی لەگەڵ دەوڵەتی عوسمانی لەپەرەسەندن دابوو، بەتایبەتی لەسەردەمی میر (سلێمان بەگی كوڕی قولی بەگ)، ئەویش بەهۆی ڕۆڵی سۆرانیەكان لەجەنگەكانی دژی دەوڵەتی سەفەوی. 
     یەكێ لەئافرەتە بەناوبانگەكانی ئەم میرنشینە (خانزادی سۆران) بوو كەخوشكی میر سلێمان بەگ بوو. ئەم خاتوونە سۆرانیە ناوی لەبەیتە فۆلكلۆریەكان ڕەنگی داوەتەوەو تائێستا ناوبانگی لەنێو خەڵكی ناوچەكەدا ماوە.ئەمیش بەهۆی ئازایەتی و ڕۆڵی مەردانەی لەپاراستنی سۆران لەمەترسی ناوەخۆیی ودەرەكی. هەروەها لێهاتوویی لەكاری ئاوەدانكاری وخزمەتگوزاری.
     لەسەرەتای سەدەی حەڤدەمدا (عەلی بەگی كوڕی سلێمان بەگ) لەهەریردا حوكمی سۆرانی دەكرد، هەروەها ناوچەكانی(خەلیفان) و(ڕەواندز) و(باڵەكیان) و(دوین) لەنێو سنووری میرنشینەكە دابوون.هەریەكە لە(هەولێر) و(كۆیە)ش لەلایەن میرانی سۆران حوكم دەكران بەڵام بەجیا لەمیرنشینەكە. میر عەلی بەگ بایەخی بەزانست وزانایان دەدا و لەبواری ئاوەدانكاریش كاری گرنگی ئەنجامدا وەك دروستكردنی پردێك لەسەر زێی گەورە لەنێوان باڵەكیان و رەواندز. هەروەها ڕێگای گەلی عەلی بەگی چاكردەوە كە بەناوی ئەوەوە ناونراوە. چەندین قەڵا وقوللە دامەزراند.
     لەم ماوەیەدا میرنشینەكە لەڕووی سیاسی وسەربازیش لەپەرەسەندن دابوو، بۆیە لەجەنگەكانی ئەم ماوەیەدا ڕۆڵی دیاربوو. ئەوەتا هێزەكانی سۆران لەنێو ئەم لەشكرە دابوون كەلەساڵی 1610دا هەوڵیاندا ئابلوقەی سەفەویەكان لەسەر قەڵای دمدم بشكێنن. هەروەها بەشدارییان هەبوو لەهەڵمەتەكانی عوسمانی بۆ داگیركردنەوەی بەغدا دوای ئەوەی سەفەویەكان لەساڵی 1623 دا داگیریان كردبوو.
     بەڵام لەناوەڕاستی سەدەی حەڤدەم بەدواوە میرنشینی سۆران بەرەو لاوازی دەچێت و تەنانەت لەم ماوەیەدا زۆر ناوچەیان لەدەستدا، وەك ڕەواندز و هەریر وكۆیە. بەڵام لەكۆتاییەكانی سەدەی هەژدەم هەندێك دەبوژێتەوە و دەسەڵاتی وەبەر دێتەوە. هەر لەم ماوەیەدا ڕەواندز دەگرنەوە و دەیكەنەوە پایتەخت. 
    ناو و دەنگى میرنیشینى سۆران لە مێژوودا زیاتر دەگەرێتەوە بۆ (میر محەمەد)ى ناسراو بە (پاشاى گەورە)، كە لە ساڵى 1813ز دەسەڵاتى گرتە دەست و چاكسازى لە سەرجەم بوارەكاندا ئەنجام دا.




گرنگترین چاكسازیەكانى پاشاى گەورە لە سۆران:
1- لە بوارى سەربازیدا لەشكرێكى هەمیشەیى و ڕاهێنراوى ئامادەكردو بەیارمەتى وەستا (ڕەجەب)ى لێهاتوو كارخانەى دروستكردنى چەكى دامەزراند بەتایبەتى (تۆپ).
2- هەروەها چەندین قەڵاو قوللەى سەختى لە شوێنە گرنگەكاندا دروست كرد بۆ بەرگریكردن و پاراستنى ئاسایشى ڕێگاوبانەكان.
3- ڕژێمێكى كارگێڕى تۆكمەى داناو بەدەستێكى پۆڵایین دادوەرى بەرقەراركرد.
4- لە ڕووى ئابورییەوە پارەى تایبەت بەمیرنیشینەكەى لێداو لە ڕێگەى هێمنى و ئاسایش ئابورى وڵات بووژایەوە.
    هەموو ئەوكارانە كە بوونە هۆى ئەوەى میرنیشینى سۆران بگاتە ئاستێكى بەهێزو پەرەسەندوو، ئەمەش یارمەتیدەر بوو بۆ فراوانكردنى قەوارەى میرنیشینەكەو هەوڵدان بۆ سەربەخۆیى كە دواتر باسى دەكەین.









ه- میرنیشینى بابان:
     لەكۆتاییەكانی سەدەی پازدەی زایینی لەڕۆژهەڵاتی میرنشینی سۆران میرنشینێك بەناوی (بابان) دامەزرا.ئەم میرنشینە دوای ملكەچكردنی هەندێ ناوچەو هۆزی دەوروبەر بەرەو باشوور فراوانخوازی كرد و ناوچەكانی شارباژێر و كەركوك و كفری داگیر كرد. لەم میرنشینەدا چوار بنەماڵە حوكمیان كرد تالەكۆتاییەكانی سەدەی شازدەدا هەڵوەشایەوە.
     لەناوەڕاستی سەدەی حەڤدەدا (فەقێ ئەحمەدی دارەشمانە) لەناوچەی مەرگە و پشدەر سەر لە نوێ بناغەی میرنشینی بابانی دامەزراندەوە. ئەمە بنەماڵەی پێنجەمی بابانە كە تا ناوەڕاستی سەدەی نۆزدە بەردەوام بوو. فەقێ ئەحمەد و نەوەكانی لە فراوانكردنی دەسەڵاتیان بەردەوام بوون تا ناوچەی ماوەت و شارباژێڕ و هەروەها هۆزی (بڵباس)یان خستە نێو قەلەمڕەوی خۆیان. لەسەردەمی باباسلێمان(1669-1699) دەسەڵاتی بابان گەیشتە ناوچەكانی شارەزور و قزلچە و سەروچك و هەروەها قەرەداغ و بازیان. لەدەوروبەری ساڵی 1670دا قەڵاچواڵانی كردە پایتەختی خۆی. دواتر بەهەوڵ و كۆششی بەكربەگ(1703-1714) سنووری بابان زۆربەی ناوچەكانی نێوان زێی بچوك و زێی سیروانی گرتەوە. بەڵام هەر ئەو فراوانكردنە عوسمانیەكانی وروژاندو توانیان بەكربەگ لەناوببەن.
     لەساڵی 1721دا خانەپاشا دەسەڵاتی گرتەدەست و سیاسەتێكی نوێی گرتەبەر و خۆی لەعوسمانیەكان نزیك كردەوە. ئەوەبوو لەم ماوەیەدا بەشداری گرنگی هەبوو لەهەڵمەتەكانی عوسمانی لەئێراندا. بەم هۆیەوە دەسەڵاتی بابان بەهێزتر و فراوانتر بوو، تەنانەت بۆ ماوەیەك میرنشینی ئەردەلانیشی گرتەوە.
     میرانی بابان خاوەن هەڵوێست بوون و چەندین جار لەپێناو پاراستنی بەرژەوەندی میرنشینەكەیان و پەرەپێدانی دەسەڵاتیان ڕاپەڕینیان بەرپاكردووەو لەبەرامبەر دەوڵەتی عوسمانی وەستاون. هەر ئەمەش وایكردبوو دەسەڵاتدارانی عوسمانی سەرباری بەكارهێنانی هێز، پەنا ببەنەبەر دووبەرەكی نانەوە لەنێو بنەماڵەی بابان.لەئەنجامی ئەمەدا دوو دیاردە لەمیرنشینەكە پەیدابوون:
1- ململانێی میرەكانی بابان لەسەر دەسەڵات لەمیرنشینەكەدا.
2- پەنابردنە بەر ئێران بۆ بەدیهێنانی ئامانجەكانیان، ئەمەش ڕێگای بۆ دەست تێوەردانی دەرەكی خۆشدەكرد.
     بێگومان ئەم دیاردانە گیروگرفتی زۆریان بۆ میرنشینەكە پەیدا دەكرد و ئارامییان لەناودەبرد. سەرەڕای ئەمەش میرنشینی بابان لەگەشەسەندن نەدەكەوت و بەگشتی لەپەرەسەندن دابوو.ئەوەتا لەساڵی 1764دا سلێمان پاشای كوڕی خالدپاشا كەمیری بابان بوو دەسەڵاتی بەسەر كۆیە و هەریر و پردێ و قەرەحەسەن و زەنگاباد و بەدرە و جەسان و هەولێریشدا دەڕۆیشت. لەسەردەمی ئیبراهیم پاشای بابانیشدا كارێكی شارستانی گرنگ كرا كاتێ لەساڵی 1784دا لەنزیك گوندی (مەڵكەندی) شاری سلێمانی بنیادنرا. ئەوەبوو كۆشك و سەرای میری و مزگەوت و گەرماو و بازاڕ و چەند خانوویەكی لێ دروستكرا. هەر لەم ساڵەدا دامودەزگای میرایەتی لەقەڵاچواڵانەوە بۆ ئەم شارە گوازرایەوە و كرایە پایتەختی میرنشینەكە. زۆری نەبرد سلێمانی بووە مەڵبەندێكی كارگێڕی و ئابووری و ڕۆشنبیری گرنگ لەكوردستاندا.
     لەم ماوەیەدا بابان لە هەموو میرنشینەكانی تری باشووری كوردستان بەهێز و تواناتر بوو، بۆیە زۆر جار پێی دەگوترا حكومەتی كوردستان. ئەم بەهێزییە لە سەردەمی (عەبدولرەحمان پاشا) دا لەوپەڕی دابوو، تەنانەت میری ناوبراو لە ساڵی 1810دا ڕۆڵی گاریگەری هەبوو لە لادانی سلێمان پاشای بچووك و دانانی عەبدوڵا پاشا لە پۆستی ویلایەتی بەغدا. عەبدولرەحمان پاشا كە لە ماوەی نێوان (1789-1813) دا بەپچڕپچڕی حوكمی كردووە لەمیرە هەرە بەناوبانگەكانی بابانە، بەردەوام هەوڵی سەربەخۆیی دەدا. لەو پێناوەشدا دووجار لە دەربەندی بازیان لە ڕووی هێزەكانی بەغدا وەستا، بەڵام بەهۆی ناپاكی خالید پاشای ئامۆزای سەرنەكەوت. لە جاری سێیەمیش لەساڵی 1812دا لە جەنگی كفری ڕووبەڕووی لەشكرێكی گەورەی بەغدا بۆوە، بەڵام ئەم جارەش ئاواتەكانی نەهاتەدی.
لە كۆتاییدا دەبێ ئەوە بزانین كە لە میرنشینی باباندا بەردی بناغەی زمانی نووسینی كوردی داندرا و هەروەها شیعری كوردی گەیشتە لوتكە.
كۆتایى هاتنى سەردەمى میرنشینەكان:
    لە كۆتاییەكانى سەدەى هەژدەهەمدا دەوڵەتى عوسمانى گەیشتە بارودۆخێكى ناهەموار لەهەموو لایەنەكانى سیاسى و سەربازى و كارگێڕى و ئابووریدا. بۆیە لەو ماوەیەدا سەردەمێك دەستى پێكرد كە بە سەردەمى چاكسازى دەناسرێت لە مێژووى عوسمانیدا، كە تیایدا هەوڵى چارەسەركردنى ئەو ناهەمواریانەو پەرەپێدانى دەوڵەت درا لە هەموو بوارێك. لەبەر ئەوەى لایەنى كارگێڕیش یەكێك بوو لەو بوارانە، بۆیە سولتان مەحمودى دووەم (1808 – 1839ز) بڕیاردرا دەسەڵات و قەوارە خۆماڵیەكان لە هەموو دەڤەرێكى دەوڵەتدا لەناو بەرێت و ڕاستەوخۆ سەر بە دەسەڵاتى ناوەندى بن لە پایتەخت. لەم ڕێگەیەش بڕیارو هەنگاوەكانى تر لەو دەڤەرانە بسەپێنرێ بەتایبەتى زیادكردنى باج و ڕاپێچانى پیاوەكانى ئەم دەڤەرانە بۆ خزمەتى سەربازى.
    ئەم هەنگاوەش لە كوردستاندا ماناى پێشێلكردن و ڕەتكردنەوەى ڕێكەوتننامەى كوردى ــ عوسمانى دەگەیاند. بۆیە لەو ناوچانە بڕیارەكە وا بەئاسانى جێبەجێ نەكرا، چونكە كوردەكان كە سەدەها سالأ بوو سەربەست بوون و خاوەنى میرنشین و دەسەڵاتى خۆماڵى خۆیان بوون، ئامادەبوون بەرگرى بكەن و دەستبەردارى ئەو ماف و دەستكەوتانە نەبن، كە دەوڵەتى عوسمانى لە بنەڕەتدا دانى پێدانابوو، بەم پێیەى ئەم دەسەڵاتانەى كورد ڕەسمى بوون و جیاوازبوون لەگەلأ ناوچەكانى ترى دەوڵەت، كە بەدەست بەسەردا گرتن قەوارەى سیاسییان تێدا پێكهاتبوو. بۆیە لە كوردستان چەندین ڕاپەڕین بەرپابوو.

أ ــ ڕووخانى هەردوو میرنشینى سۆران و بادینان:
    سوڵتان مەحمود لە ساڵى 1833 فەرمانى دایە ڕەشید پاشاى والى سیواس تا سەركردایەتى هەڵمەتێكى فراوان بكات بۆ جێبەجێ كردنى ئەو ئامانجانەى پێشوو لە كوردستان. لەشكرى عوسمانى دواى ئەوەى چەندین بەرگرى دلێرانەى ناوچە كوردیەكانى لەناوبرد گەیشتە مەبەستى سەرەكى خۆى كە دامركاندنەوەى ڕاپەڕینى سۆران بوو.
    محەمەد پاشاى میرى سۆران دواى ئەوەى لە هەموو بوارێكدا پەرەى بە میرنشینەكەیدا هەوڵیدا دەسەڵاتى خۆى فراوان بكات بۆ دەڤەرەكانى دەوروبەر. لە چوارچێوەى پێكهێنانى قەوارەیەكى كوردى سەربەخۆى مەزن محەمەد پاشا توانى تەواوى شارو شارۆچكەكانى سنوورى ئێستاى پارێزگاى هەولێر تا دەگاتە ڕانیە لەگەلأ میرنشینى بادینان و دەڤەرەكانى كوردانى ئێزیدی تا نزیك موسڵأ بخاتە سەر قەڵەمڕەویەكەى. بێگومان ئەم فراوانخوازیەش بە هەڕەشە بۆ سەر دەسەڵاتى عوسمانى لە ناوچەكە لە قەڵەمدرا، سەرەنجام ڕەشید پاشاى سەرلەشكرى عوسمانى لە ساڵى 1836 دا ئابلۆقەى (ڕواندز)ى مەڵبەندى سۆرانى دا. پاشاى گەورەش بۆ ڕێگەگرتن لە ڕژانى خوێنى دانیشتووان و بەتاڵانچوونى مالأ و موڵكیان بە ئاشتى خۆى بەدەستەوەدا و دواى ساڵێكیش لە هەڵومەرجێكى نادیاردا لە ناویان برد.
   بەم جۆرە میرنشینى سۆران دواى 10 سالأ لەم ڕووداوە خرایە سەر كارگێڕى ڕاستەوخۆى عوسمانى، شایانى باسكردنە دەوڵەتانى مەزنى ئەوروپى بە تایبەتى بەریتانیا ڕۆڵیان هەبوو لە یارمەتیدانى دەوڵەتى عوسمانى دژى میرى سۆران.
    هەروەها میرنشینى بادینانیش لەگەلأ ئەو هەڵمەتەدا دەستى بەسەرداگیرا، بەڵام لە ساڵى 1842 ز بەتەواوى ڕووخێنرا، دواى ئەوەى هێزەكانى عوسمانى سەر بە ویلایەتى موسڵأ توانیان بەسەر ئەو بزووتنەوەیەدا زاڵبن كە ئیسماعیل پاشاى میرى بادینان بەرپایكرد بۆ پارێزگارى كردن لە قەوارەى میرنشینەكەى. 




ب ــ كۆتایى میرنشینى بۆتان و بابان:
    بەدرخان پاشاى میرى بۆتان هەوڵیدا خاڵى لاوازى ڕاپەڕینەكانى پێشوو ڕەچاو بكات و ڕاپەڕینێكى سەرتاسەرى بەرپا بكات بۆ ئەوەى بەسەر ناوچەگەرێتیدا زاڵبێت. بۆ ئەو مەبەستە (پەیمانى پیرۆز)ى پێكهێنا كە تیایدا ژمارەیەك میرو سەركردەى ناوچەكانى (وان ، هەكارى ، موش ، بەدلیس ، سەعەرد ، موسڵأ ، جەزیرە) بەڵێنى یەكهەڵوێستیان دا. هەروەها میرى بۆتان چەند هەنگاوێكى ترى لە بوارى ناوەخۆدا هەڵهێنا بۆ پەرەپێدانى تواناكانى میرنشینەكەى، وەك دامەزراندنى كارخانەى دروست كردنى چەك و كەرستەى جەنگى لە شارى (جزیرە)و هەناردنى قوتابیان بۆ ئەوروپا بۆ بەدەستهێنانى پسپۆڕیى پێویست، هەروەها لێدانى سكە (پارە) ساڵى 1842 بە ناوى خۆى و بوژاندنەوەى ئابورى و دادوەرى لە فەرمانڕەواییداو دروست كردنى كەشتى گەڵێكى بچووك لە دەریاچەى وان بۆ ئەوەى هاتووچۆ بۆ هەموو لایەك بە ئاسانى بكرێت، هەروەها هەستابە لابردنى چەندین باج و سەرانەى قورس كە عوسمانیەكان پێشتر سەپاندبوویان لەگەلأ چەندین كارى تر. ئینجا دەستى كرد بەلكاندنى دەڤەرە كوردیەكانى دەوروبەرى بەسنورى قەڵەمڕەوى بۆتان، بۆ پێكهێنانى دەوڵەتێكى كوردى بەرفراوان. لەم بوارەشدا سەركەوتنى گرنگى بەدەست هێنا و هێزو تواناى ڕاپەرین لەپەرەسەندن دابوو. بۆیە ئەم ڕاپەڕینە بووە جێگەى بایەخ دانى بەرپرسانى عوسمانى. هەروەها ئەو دەوڵەتە ئەوروپاییانەى بەرژەوەندیان لەو ناوچەیەدا هەبوو، دەستیان خستە ناو مەسەلەكەو هانى دەسەڵاتدارانى عوسمانییان دا بۆ لەناوبردنى ڕاپەرینەكە. دواى چەند هەوڵێكى نەزۆكى عوسمانیەكان لە كۆتاییدا بەسەركردایەتى عوسمان پاشا لەشكرێكى عوسمانى كرایە سەر ئەو دەڤەرانەى هاوپەیمانى میر بەدرخان بوون بۆ دابڕینیان، لە ئەنجامدا توانیان لە ساڵى 1847دا لە جەنگێكى یەكلاكەرەوەدا لە قەڵاى (ئاروخ) دواى گەمارۆیەكى توند بەسەر هێزەكانى بۆتان سەربكەون و دواى ماوەیەك بەدرخان پاشا ناچار بوو خۆى بداتە دەست و دوور خرایەوە بۆ دورگەى (كریت). دواى ئەمە زۆرى پێنەچوو میرنیشینى بۆتان هەڵوەشێنرایەوە.
هەر لە چوارچێوەى بە ناوەندى كردنى دەوڵەتى عوسمانى و بەستنەوەى گشت ناوچەكان بە پایتەختەوە ساڵى 1851ز میرنشینى بابانیش هەڵوەشێندرایەوە كاتێ كە بە فەرمانێكى سوڵتانى عوسمانى لەو ساڵەدا عبداللە پاشاى بابان لە پایەى قائیمقامى سلێمانى دانرا، پێشتریش لەساڵى 1847 ئەحمەد پاشاى بابانیان لابردبوو، كە دوا كەس بوو لە بابانەكان وەكو میر لە سلێمانى حوكم بكات.

جـ ــ میرنشینى ئەردەلان:
    تاكە میرنشینى كوردى كە لە ڕۆژهەڵاتى كوردستان مابۆوە میرنشینى ئەردەلان بوو، بەڵام دەسەڵاتدارانى قاجارى (ئێرانى) هەر لە سەرەتاكانى سەدەى نۆزدەهەمەوە توانیان خۆیان بخزێننە نێو خودى بنەماڵەى ئەردەلانیەكان و لێیان نزیك دەبوونەوە، بە تایبەتى لە سەردەمى (ئەمانوڵلا خان) كە هەرچەندە لە میرە بە تواناو بەهێزەكانى ئەم میرنشینە دادەنرێت كە چەندین كارى چاكەكارى و ئاوەدانكردنەوەو كۆشك و تەلار و باخ و باخاتى نایابى دروستكرد كە تا ئێستا شوێنەوارى زۆربەیان ماوە بە تایبەتى لە سنەى پایتەخت، بەڵام لە هەمان كاتیشدا ڕێگاى واڵاكرد بۆ قاجارەكان كە دەست لە كاروبارى ناوخۆى میرنشینەكە وەربدەن، كوڕەكەشى كە ناوى (خوسڕەو خانى ناكام)بوو زیاتر كارەكەى بەرەو هەڵدێر برد. دوا جاریش ساڵى 1867ز دواى مردنى (غولام شا خان)ى دوا میرى ئەردەلان ئیتر میرنشینەكە هەڵوەشایەوە كاتێ ناسرەدین شاى قاجارى مامى خۆى كرد بە والى ئەردەلان. 














كۆشكى خوسرەو ئاوا لە شارى سنە لە شاكارەكانى ئەمانوللاخان



پرسیار و ڕاهێنان
پ1/ پێناسەى ئەمانە بكە:
(ا) شەرەفخانى بەدلیسى		(ب) قەڵاى پڵنگان
(ج) هەلۆ خان				(د) خان ئەحمەد خان
(ه) بنەماڵەى ئازیزان			(و) هۆزى بۆتى (بوختى)
(ز) عەبدولرەحمان پاشاى بابان		(ح) خانزادى سۆران
پ2/ هۆى ئەمانە لێك بدەوە:
ا- میرنشینى ئەردەلان لە سەدەى شازدەهەمدا، بارودۆخێكى سیاسى سەقامگیرانەى بەخۆیەوە نەدى؟
ب- سەردەمى خان ئەحمەد خان بە چاخى زێڕینى میرنشینى ئەردەلان دادەنرێت؟
ج- بەهرام پاشاى میرى بادینان بە پاشایێ مەزن ناسراوە؟
د- عوسمانیەكان فەرمانڕەوایى شارى (موسڵأ) یان دا بە میر (بەدر بەگ كوڕى شا عەلى بەگ)ى بۆتان؟
ه- میرنشینى بادینان لە سەردەمى (سولتان حوسێن)دا پێگەیەكى گرنگى لاى سولتانى عوسمانى هەبوو؟
پ3/ گرنگترین كارو چاكسازیەكانى ئەم میرە كوردانە بژمێرە.
(ا) ئیبراهیم پاشاى بابان	
(ب) میر (جەنگەف كوڕى خان ئەبدال) ى بۆتان
(ج) میر عەلى كوڕى میر سلێمان بەگى سۆران.
(د) میر محەمەدى سۆران (پاشاى گەورە)
(ه) بەدرخان پاشاى بۆتان.