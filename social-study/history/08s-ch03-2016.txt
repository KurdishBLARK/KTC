
بەندى سێیەم
كوردستان لە سەردەمى ئیسلام
یەكەم/ كوردستان و یەكەمین پەیوەندى كورد بە ئیسلام:- 
        ئایینى پیرۆزى ئیسلام كە لە سەرەتاى سەدەى حەوتەمى زایینى لە نیمچە دوورگەى عەرەبى دەركەوتوو پەرەى سەند، دواتر لە ڕێگەى باوەڕداران ‌و لەشكركێشى ئیسلامى، گەیەنرایە دەرەوەى نیمچە دوورگەى عەرەب، ناوچە دواى ناوچەى وە لەنێو گەلانى جیاوازدا بڵاو بووەوە: میللەتى كورد یەك لەو میللەتانە بوو كە زوو بە ئایینى ئیسلام ئاشنا بوو بڕواى پێ هێنا. پەیوەندى كورد بە ئیسلامەوە لە دوو ڕێگاوە بووە كە ئەمانەن:
1- پەیوەندى كەسى ‌و سنووردار كە خۆى لە هەڵوێستى (جابانى كوردیدا) دەبینێتەوە، كە وەكو كوردێك بە خزمەت پێغەمبەر (دروودى خواى لێ بێت) گەیشتووەو بڕواى بە پەیامەكەى هێناوە وەكو یەك لە یاوەران ناسراوە، كوڕەكەشى كە بە ئەبو بەسیر بەناوبانگ بووە چەند فەرمایشتێكى پێغەمبەرى گێڕاوەتەوە (ڕیوایەتى كردووە).
2- پەیوەندى فراوان ‌و ڕاستەوخۆ: كە لەسەر خاكى كوردستان هەر لەگەڵ هاتنى سوپاى موسڵمانان لە ساڵى 16ى كۆچى دەستى پێكردووە تا ساڵى 25ى كۆچى خایاندووە، كە زۆربەى زۆرى كوردستان كەوتە بەر دەستى سوپاى ئیسلام، بەڵام قایل بوونى كوردان بە ئیسلام ‌و وەرگرتنى بنەماكانى هەر لەو ماوەیە دا نەبوو. بەڵكو دواتر چەندان ساڵ بە شێنەیی درێژەى هەبوو.



دووەم/ كاریگەرى فتوحاتى ئیسلام بۆ سەر كوردستان:  
        دەتوانین بە پوختى كاریگەرییەكانى لەشكركێشى ئیسلام بۆ سەر كوردستان لەم چەند خاڵەدا بخەینە ڕوو:
1- لە لایەنى بیرو باوەڕى ئاینییەوە: بوو بەهۆى دەست پێكى قۆناغێكى نوێ لە مێژووى كوردستان. كە تێیدا زۆربەى میللەتى كورد بەرە بەرە لە ئایینەكانى پێش خۆیان (زەردەشتى، مەسیحى، جولەكایەتى،......هتد) تەكینەوەو بڕوایان بە ئایینى ئیسلام هێنا، بەمەش بنەماو زەمینەیەكى نوێ لە لایەنى ڕەوشتى ‌و جیهانبینى و مامەڵەى مرۆیی ...... هتد، بۆ پێكهێنان.
2- لە لایەنى سیاسى: دەسەڵاتى ئیسلام لە ناوچەكەدا چەسپاو لەوێدا كۆتایی هێنرا بە دەسەڵاتى ساسانى ‌و بێزەنتیان كە كوردستانیان بۆخۆیان پاوان كردبوو، بەمەش ڕێ خۆش بوو بۆ دەركەوتنى دەسەڵاتى خۆ جێى لە كوردستاندا.
3- لە لایەنى ئابووریەوە بوو بەهۆى بەستنەوەى كوردستان بە دەوڵەتێكى زلهێز (دەوڵەتى ئیسلامى)، بەمەش كرانەوەى بۆ كوردستان لێكەوتەوەو پەیوەندییە ئابووریەكان بە تایبەتى بازرگانى گەشەى كردوو پیشەو كارى كشتوكاڵى بوژانەوەى تێكەوت.
4- لە لایەنى كۆمەڵایەتییەوە: پاش ئەوەى كوردستان بوو بە بەشێك لە دەوڵەتى ئیسلامى ئیدى تێكەڵاوى لە نێوان كوردو میللەتانى دیكەى موسڵمان بە تایبەتى عەرەب زیاتر بوو، كۆمەڵێك خێڵ ‌و عەشیرەتى عەرەبى لە كوردستان نیشتەجێ بوون، تێكەڵاوى لە نێوان ئەوان ‌و كورداندا بوو، هەروەها لە لایەنى دانیشتوانەوە ڕێژەى عارەبان لە كوردستان زیادى كردو هەندێك شوێنى ئاوەدانى كوردستانیان بەنێوى خۆیانەوە ناو نا.

چاڵاكى/
گرووپێك لە قوتابیان بە پەنابردنە بەر ئەتڵەس و سەرچاوەكان بەیارمەتى مامۆستا .. نەخشەى فراوانخوازى ئیسلام لە كوردستان ئامادە دەكەن.


هەرێمە كوردییەكان لە سەردەمى ئیسلام
           لە سەروبەندى پەیدابوونى ئایینى پیرۆزى ئیسلام وڵاتى كوردان ناوێكى دیاركراوى نەبوو كە بۆ هەموو وڵاتى كوردەوارى بەكاربێ، گەشتیارو وڵاتناسى موسڵمان بەو جیهانبینییەو كە هەیان بوو قەڵە مڕەووى ئیسلامیان بۆ چەند هەرێمێك پۆلێن كردووە، جا لەبەر ئەوەى خاكى كوردان ئەو حەلە زۆرتر لە شەش هەرێمدا جێى كردۆتەوە بەم شێوەیە:-
1- هەرێمى چیاكان:
    بە ناوچەیەكى پان ‌و پۆڕى بە كێوو زەنوێر دەگوترا، كە لاى ڕۆژهەڵاتى هاوسنوورى خۆراسان ‌و هەرێمى فارس و ئەسفەهان بوو. لە ڕۆژئاواى دراوسێى ئازربایجان ‌و جەزیرە لە عێراق بوو، بەڵام لاى باكوورى، تخوبى لەگەڵ هەرێمەكانى دیلەم ‌و گەیلان دەهاتەوە لە باشووریش هەرێمى خۆزستان ‌و بەشێكى عێراقـیان پێك دەهێنا.
    ناوەڕاستى بەشى ڕۆژئاواى هەرێمى چیاكان كوردنشین بوو لە كۆندا بە ناوچەى (میدیا) ناونرابوو، دیارترین شارەكانى: دینەوەر، قرماسین واتە(كرماشان) حەلوان، شاپورخواست، شارەزوور، نەهاوەند.
    بەناوبانگترین ئەو هۆزە كوردییانەى لەوێ نیشتەجێ بوون:- بەرزیكانى، شازەنجانى، جورقان (گۆران)، ماجەردانى.

2- هەرێمى ئازربایجان:  
    ئەو هەرێمە كە بەشێكى زۆرى كوردنشین بوو، لە باشووردا هەرێمى چیاكان ‌و لە باكووردا ڕووبارى ئاراس ‌و لە ڕۆژهەڵاتى هەرێمەكانى دەیلەم ‌و گەیلان ‌و لە ڕۆژئاوا ئەرمینیاو بەشێكى جەزیرە هەرێمەكانیان پێكدەهێناو لە كۆندا پێیان دەگوت (ئەتروپاتەكان) یاخود (ئاتروپاتین).
    بەناوبانگترین شارەكانى هەرێمى ئازربایجان. تەبرێز، مەراغە، شنۆ، ورمێ.
    دیارترین ئەو هۆزە كوردانەى لەوێ نیشتەجێ بوون: هەزبانى، زرزارى، جەلالى، سۆلى.

3- هەرێمى جەزیرە:
    بەژوورووى وڵاتى میسۆپۆتامیا دەگوترا بە تایبەتى ئەو ناوچانەى دەكەونە نێوان هەردوو ڕووبارى دیجلەو فورات كە سنوورى ڕۆژهەڵات ‌و ڕۆژئاواى هەرێمەكە پێكدەهێنن، هەردوو شارى هیت ‌و تكریت لە باشوورو ئەرمینیاو وڵاتى ڕۆم لە باكوور هاوسنوورى هەرێمى جەزیرە بوون.
    شارە بەناوبانگەكانى جەزیرە ئەمانەن: هەولێر، موسڵ، ئامەد، روها، میافارقین، رأس العین، جەزیرەى بۆتان.
    زۆربەى زۆرى هەرێمى جەزیرە كورد بوون ‌و بە تایبەت كە هۆزە ناسراوەكانى: بەشنەوى، حاربوختى، هەزبانى، جوبى، حەمیدى لێبوون.


4- هەرێمى ئەرمینیا: 
    بەشى باكوورو ڕۆژهەڵاتى وڵاتى كوردان لە لاى وڵاتناسانى ئیسلامى دەكەوێتە هەرێمى ئەرمینیاوە كە لە لاى باكوورەوە وڵاتى گورج ‌و لە باشووردا ئازربایجان ‌و جەزیرەو لە ڕۆژهەڵاتدا هەرێمى ئاران ‌و لە ڕۆژئاوادا وڵاتى ڕۆم ‌و باكوورى جەزیرە سنوورەكان پێكدەهێنن، لە شارە بەناوبانگەكانى هەرێمى ئەرمینیا، ئانى، دبیل، بەدلیس، خەلات، وان.    دیارترین هۆزو تیرە كوردیەكانى ئەرمینیا، ڕۆژەكى، ڕەوادى، بوختى، زومان ‌و كردكى.

5- هەرێمى خۆزستان: 
    یەك لەو هەرێمە سنووردارانەیە كە لە ناوەڕاست ‌و باكوورى دا كوردێكى زۆر هەبوون، لە لاى باكوورییەوە ناوچەكانى كوردستان ‌و هەرێمى چیاكان، لاى باشوورى ناوچەكانى عەبادان ‌و (كەنداو)ە. لە لاى ڕۆژهەڵاتییەوە هەرێمى فارس ‌و لە ڕِۆژئاواى دا عێراق سنورى هەرێمى خۆزستانیان پێكدەهێنا. شارە بەناوبانگەكان: ڕامهورمز، جندیشیاپور، ئەهواز.
    جگە لەو هەرێمانەى كە باسكران كورد لە چەند ناوچەى دیكەى ڕۆژهەڵاتى دەوڵەتى ئیسلام هەبوون دیارترینیان هەرێمى فارسەكە دەكەوێتە خوارووى ئێرانى ئێستا، شارەكانى شیرازو دارابجرد و ئەستەخر، لە گرنگترین ئاوەدانیەكانى هەرێمى فارس بوون كە كوردیان لێ بوو، بە گۆتەى مێژوو نووسان لەو هەرێمەدا پێنج سەد هەزار ماڵى كوردان هەبووە كە پێیان دەگوترا زووم یان زمومى كوردان.

ڕاپەڕینە كوردییەكانى سەردەمى ئیسلامى:
        دواى ئەوەى ئایینى ئیسلام لە نێو كوردان بڵاو بووەوە. كورد بوون بە بەشێك لە دەوڵەتى ئیسلامى و ڕاستەوخۆ كەوتنە ژێر كاریگەرى مامەڵەى سیاسییانەى دەوڵەتى ئیسلامى لەدواى یەكەكانى (ڕاشدى، ئومەوى، عەبباسى) جار بەجار لە هەندێك شوێنى كوردستاندا ڕاپەڕین دژى دەسەڵاتدارانى ئومەوى ‌و عەباسى كران، ئەو ڕاپەڕینانە لە دوو شێوازدا خۆیان دەنواند:
1- بەشدارى كورد لە ڕاپەڕین ‌و بزاڤەكانى وەكو خەواریج، عەلەوییەكان ........ هتد.
2- ڕاپەڕین ‌و بزاڤى تایبەتى كوردى كە دژى دەسەڵاتداران كراوە: و بە پوختى لەبارەى هەر یەكێكیان دەدوێین:
1- بەشدارى كورد لە بزاڤەكانى خەوارج و عەلەوییەكان:
    خەوارجەكان گرووپێكى ئایینى سیاسى ئیسلامى بوون كە لە ململانێى نێوان خەلیفە عەلى كوڕى ئەبى تاڵب (خوا لێى ڕازى بێت) موعاویە كوڕى ئەبو سوفیان لایەنگرى شتاقیان نەبوون دەیانگوت حوكم كردن تەنها بۆ خوایە، بەخۆیان دەگوت شوراتەكان هەر پاش دەركەتنیان پەنایان بۆ شارەزوور بردو لەوێدا دژایەتى خۆیان بۆ ئومەوییەكان دەربڕى دیارە هەندێك لە كوردەكانى شارەزوور لایەنگرى خەوارجەكانیان دەكرد، هەروەها لە سەردەمى عەباسییەكاندا كورد لە چەند بزووتنەوەى خەوارجەكاندا دژى عەباسییەكان بەشداریان كردووە كە بەناوبانگترینیان بزووتنەوەى مساورى كوڕى عەبدولحەمیدى شارى بوو لە ساڵى 252كۆچى  866زایینى كە لە ناوچەكانى جەزیرە سەرى هەڵداو كوردەكانى دەوروبەرى موسڵ ‌و شارەزوور بەشدارییان تێدا كردووە وسەركەوتنى بەرچاویان لە دژى عەباسییەكان بەدەست هێناوە، سەركردەى دیارى كوردان لە نێو ئەو بزووتنەوەیەدا محەمەد كوڕى خورزادى كوردى بووە.
    بەڵام عەلەوییەكان كە پێشەواكانیان لە بەرەبابى پێغەمبەر (د.خ) بوون پێیان وابوو كە بۆخۆیان شایستەى ئەوەن ببن بە خەلیفە نەك ئومەوى و عەباسییەكان، بۆیە لە ڕەوتى مێژووى ئیسلامیدا بزاڤى عەلەوییەكان بەردەوام بووە هەندێك جار كورد بەهۆى سۆزو دڵگەرمییەك كە بۆ عەلەویەكانیان هەبوو، یان بۆ نیشاندانى ناڕەزایی خۆیان لە دژى دەوڵەت بەشدارییان لەو جۆرە بزووتنەوانەدا كردووە.
    لە ساڵى 122كۆچى كوردەكانى شارەزوور بەشدارییان لەو ڕاپەڕینەى عەلەوییەكان كردووە كە بە سەركردایەتى زەیدى كوڕى عەلى لەدژى ئومەوییەكان بەرپابووە، هەر وەكو كورد لە سەردەمى عەباسییەكانیشدا لە نیوەى دووەمى سەدەى سێیەمى كۆچى، نۆیەمى زایینى بەشدارییان لە بزووتنەوەیەكى عەلەوییەكان لە ناوچەكانى ئازربایجان كردووە.
    هەروەها قەرامیتەكان كە گرووپێكى عەلەوى بوون لە نیوەى دووەمى سەدەى سێیەمى كۆچى لە ناوچەكانى كوفە دەركەوتن، ئەوانیش لەنێو كورداندا لایەنگریان هەبووەو سەركردە جەعفەرى كوڕى حەمیدى كوردى لە ڕابەرانى ئەو بزووتنەوەیە بووە.
2- ڕاپەڕین ‌و بزاڤى تایبەتى كوردى:
    ئەو ڕاپەڕین ‌و سەرهەڵدانانكە لە دژى چەوساندنەوەو بێ ئاگایى‌و بێ سەروبەرى دەسەڵاتى عەباسییەكان لە نێو كورداندا باویان سەندوەو خودان زەمینەو ئامانج بوون ‌و سەركردەى بە وەج ‌و دلێر فەرماندەو ئاراستەكەرى ئەو ڕاپەڕینانە بوون. كە لە دیارترینیان ئەمانەن:

چاڵاكى/
گرووپێك لە قوتابییان پەخشێكى سەر دیوار ئامادە دەكەن، باس لە ڕاپــــەڕین و شۆڕشەكانى كورد لە سەردەمى خەلافەتى ئیسلامى دەكەن.

أ- ڕاپەڕینى كوردەكانى دەوروبەرى موسڵ:
    لە ساڵى 224كۆچى / 839 زایینى كوردەكانى ڕۆژهەڵاتى موسڵ لە دژى دەسەڵاتدارانى عەباسى لە ناوچەكە دا ڕاپەڕین. سەركردەى ڕاپەڕین جەعفەر كوڕى میر حەسەنى كوردى بوو، كە لە دژى چەوساندنەوەو ستەم ‌و كەلەكەبون والییەكانى عەباسى لە ناوچەكەدا دەكرا.
    چیاى داسن مەڵبەندى بەرخودانى كوردانى ڕاپەڕیو بوو خەلیفەى ئەو كاتەى عەباسییەكان ئەلموعتەسەم دەركى بە مەترسى ڕاپەڕینەكە كردووە، سەركردەیەكى بە ناوى عەبدوڵڵاى ئەزدى بۆ سەركوتكردنى ڕاپەڕیوەكان ڕەوانەى موسڵ كرد، كە لە چیای داسن دا لەگەڵ كوردان جەنگاو سوپاكەى شكستى هێناو بۆ خۆشى واتا (عەبدوڵڵاى ئەزدى) كوژرا.
    ئەو ڕاپەڕٍینە تا ساڵى 227كۆچى / 842زایینى بەردەوام بوو لەو ساڵەدا لە بەرامبەر لەشكرى زۆرو زەبەندى عەباسییەكان كوردە ڕاپەڕیوەكان پاشەكشەیان كردو ئومێدى سەركەوتنیان كەم بۆوە، بۆیە سەركردە جەعفەر خۆى نەدا بە دەستەوە و خۆى ژەهر خواردوو كرد. 

ب- بزووتنەوەى شەدادى كوردى:
    ناوچەى حەسەینە (زاخۆ) و بۆتان لە ساڵى 281كۆچى / 894زایینى بە سەركردایەتى شەدادى كوردى، لە بەرامبەر دەسەڵاتدارانى عەباسى ناوچەكە ڕاپەڕین، كوردێكى زۆر لەو بزووتنەوەیەدا بەشدارییان كردووەو ژمارەیان بە دە هەزار كەس مەزندە كراوە، لەبەرئەوەى مەترسى ئەو ڕاپەڕموە زۆر بووە، بۆیە خەلیفەى عەباسى ئەلموعتەزید بۆخۆى ڕاپەڕیوە كە سەركردایەتى سوپاى عەباسییەكان بكاو توانى كۆتایی بەو ڕاپەڕینە بێنێت.



میرنشینە كوردییەكان:
       لە سەدەى چوارەمى كۆچى ‌و دەیەمى زایینى بزاڤى سەربەخۆیی كوردان گەشەى بەرچاوى كردو دروست بوونى چەند میرنشینێكى لێكەوتەوە، كە هەر یەكەیان خودان سەروەرى خۆیان بوون ‌و سەركەوتووانە خزمەتى وڵاتى كوردەواریان كردووە.

میرنشینە كوردییەكانى سەردەمى ئیسلامى:
1- میرنشینى ڕەوادى:
    لە دەوروبەرى ساڵى 337كۆچى/ 948زایینى میرنشینى ڕەوادى لە هەرێمى ئازربایجان لەسەر دەستى میر محەمەد كوڕى حوسێن دامەزراوە كە سەركردەى عەشیرەتى ڕەوادى كوردى بووە، توانیویەتى دەسەڵاتى خۆى بچەسپێنێ ‌و لە ئازربایجان فراوانخوازى بكات.


بەناوبانگترین میرەكانى میرنشینەكە:
میر حسێن كوڕى محەمەد (ئەبولهەیجاى ڕەوادى) كە لە ساڵى 345كۆچى/ 956زایینى شارى تەورێزى گرت و دوایی كردیە پایتەختى میرنشینەكەى.
= میر ئەبولهەیجاى دووەم كە توانى هەموو ئازربایجان بخاتە سەر قەڵە مڕەوى میرنشینەكەی ‌و هێرش بكاتە سەر ئەرمینیا، زۆر پەرەى بە ئاوەدان كردنەوەو خزمەتى زانستى ‌و فێربوون داوە.
2- میرنشینى شەدادى:
     ئەو میرنشینە كوردییە لە سەروبەندى ساڵى 340 كۆچى / 951 زایینى لە ناوچەى ئاران كە دەكەوێتە نێوان هەردوو هەرێمى ئازربایجان ‌و ئەرمینیا لەودیوى ڕووبارى ئاراس دەركەوتووە.
     شەدادییەكان بنەماڵەیەكى كورد بوون لە عەشیرەتى ڕەوادى سەرداریان محەمەد كوڕى شەداد بە دامەزرێنەرى میرنشینەكە دادەنرێت، كە یەكەم جار لە شارى دبیل سەرى هەڵدا.

بەناوبانگترین میرەكانى میرنشینى شەدادى
جگە لە میر محەمەد كوڕى شەداد دیارترین میرەكانى شەدادى ئەمانەبوون:      
1- میر لەشكرى كوڕى محەمەد كە ماوەى هەشت ساڵ حوكمى كردووەو میرنشینەكەى فراوان كردووەو زۆر شارو ناوچەى خستۆتە سەر.
2- میر فەزلۆن كوڕى محەمەد كە ماوەى (45) ساڵ میرایەتى كردووە زۆر بەتەنگ باش كردنى پەیوەندییە دەرەكییەكانى میرنشینەكەى بووەو گرنگى بە چاككردنى ڕێگاو بانەكان داوەو پردى لەسەر ڕووبارى ئاراس. لە ساڵى 422كۆچى / 1031 زایینى میر شاور ئەبو سوار كوردى فەزڵون فەرمانڕەوایى شەدادى دەكرد كە یەك لە میرە مەزنەكانى شەدادییەكان بە پیاوێكى دادپەروەرو ئازا ناسراوە لە سەردەمى وى دا سەلجوقییەكان شاڵاویان بۆ سەر ووڵاتى هێناوە.
دەسەڵاتى شەدادییەكان پاش ئەوەى لە ناوچەى لاوازبوو سەلجوقییەكان مەترسییان لەسەرى دروست كرد، بەرە بەرە لە هەرێمى ئەرمینیا بەهێز دەبوو بۆیە پایتەختى میرنشینەكە گوێزرایەوە بۆ شارى ئانى لە ئەرمینیا و لەوێش چەندان میرى بەناوبانگ میرایەتیان كردووە و دەسەڵاتى شەدادییەكان هەتا ساڵى 595كۆچى بەردەوام بووەو بە دەستى مەغۆلەكان ڕووخاوە.
3- میرنشینى حەسەنوەیهى:
     ئەو میرنشینە لەسەر دەستى میر حەسەنوەیهى كوڕى حوسێنى كوردى دامەزراوە كە سەرۆك خێڵى بەرزیكانى بوو لە هەرێمى چیاكان.
    مێژووى دامەزراندنى دەگەڕێتەوە بۆ ساڵى 348كۆچى/ 959زایینى       شارى (شاپورخواست) لە ناوچەى لوڕستان پایتەختى میرنشینەكە بووە.

لە میرە بەناوبانگەكانیان
میر حەسەنوەیهى كە هەتا ساڵى 369كۆچى/ 979زایینى میرایەتى كردووەو زۆر ژیرانە پەیوەندییە سیاسییەكانى لەگەڵ بوەیهییەكان پەرە پێ داوەو توانیویەتى هۆزو ناچەى كوردى جیا جیا بخاتە سەر میرنشینەكەى.
میر بەدر كوڕى حەسەنوەیهى كە دواى باوكى دەسەڵاتى گرتە دەست زۆر میرێكى هێژاو بەكار بوو، سەنگێكى سیاسى بەرچاوى لە ناوچەكەدا هەبووە، زیاتر لە سى ‌و پێنج ساڵان میرى میرنشینەكە بوو پیاوێكى دلێرو مەردو خێرخواز بوو، لە سەردەمى حوكمى ئەو دا ناوچەكانى لوڕستان ‌و دینەوەرو كرماشان ‌و هەمەدان ‌و شارەزوور شارو ئاوەدانى دیكەى وڵاتى كوردەوارى بوژانەوەو فراوانبوونیان بەخۆوە دى.
میرنشینى حەسەنوەیهى دواى مەرگى میر بەدر لە ساڵى 405كۆچى/ 1014زایینى بەرەو لاوازى چوو دواین میر تاهیرى كوڕى هیلال كوڕى بەدر بوو تەنها بۆ ماوەى یەك ساڵ میرایەتى كردوو لە ساڵى 406كۆچى / 1015زایینى دەسەڵاتى میرنشینەكە كۆتایی هات و میرنشینى عەنازى شوێنى گرتەوە.

4- دەوڵەتى دۆستەكى ـ مەڕوانى:
      ئەو دەولەتە لە ناوچەى دیاربەكر لە دەوروبەرى ساڵى 373كۆچى / 983زایینى وەكو دەسەڵاتێكى سیاسى دیار دەركەوتووە، دامەزرێنەرى دەولەتەكە میر باد كوڕى دۆستەكى كوردییە كە توانیویەتى جگە لە ناوچەكانى دیاربەكر هەندێك شار لە هەرێمى ئەرمینیاش بخاتە بن دەستى خۆى بۆ ماوەیەك فەرمانڕەوایی شارى موسڵیشى كردووە.
میر باد لە ساڵى 380كۆچى / 990زایینى كۆچى دوایی دەكات و دواى خۆى خوارزایەكانى جێگاى دەگرنەوەو بەم شێوەیە بەرەبابى مەروانى دەبن بە میرانى دەوڵەتەكە.

ڕاهێنان
  بەناوبانگترین میرنشینە كوردییەكان، میرنشینى
          رەوادى             و                             و

            و                                 و


بەناوبانگترین میرەكانى دەوڵەتى دۆستەكى ـ مەروانى
= میر ئەبو عەلى كوڕى مەروان كە زۆر لێوەشاوە بوو توانى لێزانانە جێگەى خاڵى (باد) بگرێتەوەو شار بەشارو ناوچە بە ناوچە بخاتەوە بن دەستى خۆى.
= میر مومەهد ئەلدەولەى كوڕى مەروان كە لە ساڵى 387كۆچى / 997زایینى بوو بە میرى دەولەتەكە توانى دەسەڵاتى بەهێز بكاو لە لایەن هێزە دیارەكانى ناوچەكە (بێزەنتى ‌و بوەیهییەكان) دان بە دەسەڵاتەكەى دانراوەو خزمەتێكى بەرچاوى كردووە لە بوارى ئاوەدان كردنەوەو پەرەدان بەزانست ‌و زانیارى.
= میر نەسرول دەولە ئەحمەد كوڕى مەروان كوڕى یەك لە میرە هەرە بەناوبانگەكانى كوردە لە سەدەكانى ناوەڕاست دا لە ساڵى (402 – 453كۆچى / 1012 – 1061زایینى) حوكمى كردووەو لە سەردەمى ئەودا دەوڵەتەكە لە باڵاترین قۆناغەكانى گەشەكردنى سیاسى ‌و شارستانى دا بووە كارەكانى لە ڕۆژهەڵاتى ئیسلامى دا دەنگیان داوەتەوە خودان سوپایەكى بەهێزو دام ‌و دەزگاى كارگێڕییانەى دەوڵەتى بووە وەزیرو ڕاوێژكارو جێگرو والى بەكارى هەبوون.
دواى هاتنى سەلجوقییەكان بۆ هەرێمەكەو داگیركردنى دیاربەكرو دەوروبەرى دەولەتى دۆستەكى ـ مەروانى بە قۆناغێك لە لاوازى دا تێپەڕى ‌و تا ڵە ساڵى 489كۆچى / 1096 زایینى بە تەواوى كۆتایی بە دەسەڵاتیان هات بەدەستى سەلجوقیەكان.


5- میرنشینى عەنازى:
       ئەو میرنشینە لە ناوچەى حەلوان لە نێو كوردانى هۆزى شازەنجانى دەركەوت ‌و پەرەى سەند تا واى لێهات دواى نەمانى میرنشینى حەسەنوەیهى بو بە میراتگرى ‌و لە هەمان ئەو شوێنانەى كە حەسەنوەیهییەكان تێیدا باڵا دەست بوون.

بەناوبانگترین میرەكانى میرنشینەكە: 
- میر ئەبولفەتح محەمەدى كوڕى عەناز كەمیرى  یەكەمیانەو لە ساڵى (381 – 401 كۆچى / 991 – 1010زایینى) میرایەتى كردووە دەسەڵاتى خۆى گەیاندە خانەقین و سەرووى بەغدا. زۆر بە تەنگ ئاوەدانكردنەوەو پاراستنى ووڵاتەكەیەوە بووە.
- میر حیسام ئەلدەولە كوڕى ئەبولفەتح كە دواى باوكى میرایەتى كردووەو توانیویەتى درێژە بە ڕێبازى باوكى بدات لە خزمەتكردن ‌و پەیوەندى دروستكردن لەگەڵ هێزەكانى ناوچەكە، بەڵام ماوەى حوكمى میر حسام ئەلدەولە سیى ‌و شەش ساڵى خایاندووە لەو ماوەیەدا شەڕو ناكۆكى نێوخۆیی ‌و دەرەكى كاریگەرى خراپى لەسەر میرنشینەكە دانا.
لە ساڵى 511كۆچى / 111زایینى كۆتایی هات.






6- میرنشینى هەزبانى:
     هۆزى هەزبانى كە یەك لە هۆزە هەرە گەورەو دیارەكانى كوردە لە سەردەمى ئیسلامدا. تێبینى دەكرێ كە شارى هەولێر یەك لە پێگە بەهێزەكانى هەزبانییەكان بووە، بۆیە هەر لە سەرەتاى سەدەى پێنجەمى كۆچى (یازدەمى زایینى)، لە هەولێرو دەوروبەرى) میرنشینى هەزبانى دامەزراوە كە دەسەڵاتى هەتا ساڵى 534كۆچى / 1139 زایینى خایاندووە ئەو قۆناغە لە مێژووى ناوچەكەدا ئەڵقەیەكى گەشەدارى دیرۆكى قوڵ ‌و ڕیشاژۆى هەولێر پێكدەهێنێ.

چالاكى/
گروپێك لە قوتابییان (ڕاپۆرتێك) ئامادە دەكەن كە  لە دوو لاپەڕە پێكبێت لەمەڕ دوو میرنشین .. لە پێش قوتابییان ڕاپۆرتەكە دەخوێننەوەو گفتوگۆ پرسیار لەبارەیەوە دەكرێت.     

بەناوبانگترین میرەكانى هەزبانى لە هەولێر:
- عیساى كوڕى موساى هەزبانى.
- سالار كوڕى موساى هەزبانى.
- ئەبولحەسەن كوڕى موسكى هەزبانى.
- ئەبولهەیجاى هەزبانى كە میرێكى بەهێز بووەو توانى دەسەڵاتى خۆى لە ناوچەكەدا بچەسپێنێ، پەیوەندى دۆستانەى لەگەڵ سەلجوقییەكان هەبووە.



دەوڵەتى ئەیوبى
یەك لە بەناوبانگترین دەوڵەتە كوردیەكانى سەدەكانى ناوەڕاست و سەردەمى ئیسلامى دەوڵەتى ئەیوبیە، كە بنەماڵەى ئەیوبیەكان دایانمەزراندووە، ڕەسەنى ئەیوبیەكان دەگەڕێتەوە بۆ كوردە ڕەوادیەكان كە لە خانەدانترین تیرە كوردیەكانى ئەو سەردەمە بوون و زێدیان شارۆچكەى (دوین) بووە لە ناوچەى قەفقاس لە باكورى كوردستان، ئەم بنەماڵەیە سەردەمانێك ناوچەى خۆیان بەجێدێڵن و دواتر لە تا لە شارى تكریت دەگیرسێنەوە، پیاوى هەرەدیاریان ئەو حەلە نەجمەدین ئەیوب و شێركۆى براى بوون، كە دەسەڵاتدارانى ناوچەكە ڕێزیان لێگرتوون. 
   بەڵام پاش ماوەیەك ناچاردەبن ئەوێش بەجێبهێڵن و لە شارى موسلأ جێگیر دەبن و لەلایەن بنەماڵەى فەرمانڕەواى زەنكیەكانەوە بە حورمەتەوە وەخۆدەگیرێن و لەبەر لێهاتوویى و كارامەیى و دڵسۆزیان لە نێو دام و دەزگاكانى دەوڵەتدا پلەو پایەى جیاجیا وەردەگرن: نەجمەدین ئەیوب دەبێتە سەردارى شارى (بەعلەبەك) و ئەسەدەدین شێركۆ دەبێتە سوپاسالارى زەنكیەكان و بەمەش ئەیوبیەكان بەرەبەرە بوونە هەمەكارەو خودان دەسەڵات، تاوەكو توانیان دەسەڵاتى زەنكیەكان بگەیەننە (میسر) و لەوێ جگە لە شێركۆ ڕۆڵى (یوسف كوڕى نەجمەدین ئەیوب) دەردەكەوێ كە دواتر بە سەلاحەدینى ئەیوبى دەناسرێ كە توانى ساڵى 567ك كۆتایى بە دەوڵەتى (فاتمییەكان) بهێنى بەردى بناغەى دەسەڵاتى ئەیوبیەكان لە میسر دابنێ، وە دواتر لەگەلأ پوكانەوەى دەسەڵاتى زەنگییەكان لە 569 – 570ك سەلاحەدین توانى دەوڵەتى ئەیوبى سەربەخۆ دابمەزرێنێ و بەرە بەرە فراوانخوازى كردو قەڵەمڕەوى گەیشتە ووڵاتى شام و بەشێكى جەزیرەو هەندێك ناوچە لە حیجازو خواروى یەمەن و بەشێكى دیار لە باكورى ئەفریقیا. بەمەش سوڵتان سەلاحەدین بەرەیەكى یەكگرتووى ئیسلامى لە دژى خاچهەڵگران پێكهێنا كە ئەو كاتە لە ئەوروپاوە هێرشیان كرد بۆ سەر جیهانى ئیسلامى.
سوڵتان سەلاحەدینى ئەیوبى یەكەم سوڵتانى ئەیوبیە و لە كەسایەتییە بەناوبانگەكانى كوردە لە مێژوودا، چونكە بەهۆى بەتوانایى و لێهاتووى خۆى توانى بەهێزترین دەوڵەتى ئیسلامى كوردى ئەو سەردەمە دابمەزرێنێ و لە ڕووبەڕووبوونەوە لەگەلأ خاچهەڵگران سەركەوتنى گەورە بەدەست بێنێ، بە تایبەتى لە شەڕى (حەتین) وە ڕزگاركردنى (بیت المقدس) ساڵى 583ك وە چەندان شەڕو بەخشندەیى و نواندنى لێبوردەیى و جوامێرى و مەردایەتى هەتا لەگەلأ دوژمنەكانیشى دا. ئەمە وێڕاى خۆنەویستى و سوارچاكى و ئازایەتیەكەى، كە سوڵتان سەلاحەدینى لە ڕۆژهەڵات و ڕۆژئاوادا ناوبانگى پێ دەركردبوو، سەلاحەدین لە ساڵى 589ك كۆچى دوایى كردووەو لە دیمەشق نێژراوە.
دواى نەمانى سەلاحەدین ململانێ دەكەوێتە نێوان كوڕەكانى و برایەكانى. لە كوڕەكانى سەلاحەدین لە میسر (الملك العزیز) دەبێتە دەسەڵاتدار و لە دیمەشق (الملك الافچل)ى براى سەلاحەدین لە ساڵى 596ك دەتوانێ ببێتە سوڵتانى ئەیوبیەكان و ناوچە جیاجیاكان دێنێتە ژێر ڕكێفى خۆى. لە سەردەمى ئەویش دا شەڕ لەگەلأ خاچهەڵگران درێژى هەبوو وە چالاكى ئاواكردنەوەو بایەخ دان بەزانست و زانیارى هەر بەردەوام بوو بەڵام دەوڵەتى ئەیوبى هەمان هێزو یەكانگیرى و تۆكمەیى سەردەمى سوڵتان سەلاحەدینى نەمابوو.
مەلیك عادل لە ساڵى 615ك كۆچى دوایى كرد و دواى خۆى مەلیك (الكامل) كوڕى بوو بە سوڵتانى دەوڵەتى ئەیوبى، ئەویش توانى درێژە بە دەسەڵاتى ئەیوبیەكان بدات هەرچەندە زیاتر دانوستانى لەگەلأ خاچهەڵگران دەكردوو دەیەویست خۆى لەشەڕ بەدوور بگرێت بەڵام لە بوارى دەسەڵات و دەست ڕۆیشتوویى لە دواى سوڵتان سەلاحەدین لە هەموو سوڵتانەكانى دیكەى ئەیوبى بە هێزتر بوو. مەلیك كامل ساڵى 636ك كۆچى دوایى كردوو لە جێى وى (مەلیك عادلى دووەم)ى كوڕى دانیشت، بەڵام چونكە مندالأ كار و بودەڵە بوو پشێوى كەوتە ناو دەسەڵاتى ئەیوبیەكان، بۆیە میرانى دەوڵەت (مەلیك صالح نجم الدین ئەیوبى كوڕى الكامل) یان لە ساڵى 637ك سوڵتان و لەسەردەمى دەسەڵاتداریەكەیدا دەوڵەتى لە جاران لاوازتر بوو بە تایبەتى كە ئەم سوڵتانە پشتى لە سەركردە كوردەكان كرد كە بەدرێژایى ماوەى فەرمانڕەوایى ئەیوبیەكان هۆزە كوردیەكانى وەكو (هەكارى، هەزبانى، مەهرانى، زرزارى، ...هتد) پشت و پەناى دەوڵەت و هەمیشە لە تەنگانەدا پشتیان پێدەبەسترا، وە چەندان كۆیلەى (مەمالیك)ى كڕین و كردنى بە دەسەڵاتدار و سەركردەى سوپاو بەم شێوەیە ئەوانیش چونكە بۆ پارەو سامان تێدەكۆشان، دڵسۆزى دەوڵەت نەبوون و بوونە هۆكارى لاوازاى و ڕوخانى دەوڵەتى ئەیوبى، بۆیە دواى مردنى سوڵتان الملك الصالح ساڵى 647ك كە (توران شا)ى كوڕى دەبێتە سوڵتان بارودۆخى دەوڵەتى ئەیوبى لە جاران خراپتر دەبێ بەتایبەتى كە مەمالیك بووبوونە هەمەكارەى دەوڵەت و تاواى لێهات لە ساڵى 648ك سوڵتان تورانشا پاش (61) ڕۆژ لە فەرمانڕەوایى بە دەستى مەمالیكەكانى خۆى دەكوژرێ و لە دواى خۆى بو چەند ڕۆژێكى كەم (شجرە الدر) كە ژنى باوكى بوو حوكم دەكات و بەم شێوەیە دەوڵەتى لە میسر كۆتایى پێدێت و دەوڵەتى مەمالیك دادەمەزرێت. بەڵام جێگاى ئاماژەیە كە دەسەڵاتى ئەیوبیەكان لە ووڵاتى شام هەر مابوو تا هاتنى هێرشى مەغۆلەكان لە ساڵى 658ك وە لە هەندێك جێگا دەسەڵاتداریەتى بنەماڵە خۆجێیە ئەیوبیەكان بۆ دەیان سالأ دواتریش هەر فەرمانڕەواییان دەكرد وەكو ئەیوبیەكانى (حەما و حصن كیفا).
بەشێوەیەكى گشتى دەكرێ بڵێن كە دەوڵەتى ئەیوبى نمونەى دەوڵەتى بەهێزو خودان پێگەى ستراتیژى بووە لە سەدەكانى ناوەڕاست دا، بەڵام ململانێى ناوەخۆیی بنەماڵەى ئەیوبى دواى سوڵتان سەلاحەدین و ناكۆكى و مل بۆیەكدى نەدان و دەست تێكەڵكردن لەگەلأ نەیاران و دوژمنان لە دژى یەكتر، لە گرینگترین هۆكارەكانى ڕوخانى دەوڵەتەكە بوون، ئەمە جگە لە شەڕى بەردەوام لەگەلأ خاچهەڵگران و نەبوونى پلانێكى تۆكمە بۆ پاراستنى یەكانگیرى دەسەڵات و وە بوونى چەندان ئاریشەى ئابوورى لە نەهاتى و قات و قڕى و وە پشت بەستن بە بێگانەى بە كرێگیراو وەكو مەمالیكەكان و مشور نەخواردن لە سودمەندبوون لە تواناى جەنگى جەنگاوەرانى كورد بۆ پاراستنى دەوڵەت لە قۆناغەكانى كۆتاییدا، لە دیارترین هۆكارەكانى ڕوخانى دەوڵەتى ئەیوبین.
پرسیارەكان
1- جابانى كوردى كێیە؟
2- دوو خاڵ لە كاریگەرى فتوحاتى ئیسلام بۆ سەر كوردستان بژمێرە.
3- هەرێمى چیاكان چ ناوچەیەكى گرتەوە؟
4- سێ لە شارە بەناوبانگەكانى هەرێمى(جزیرە) بژمێرە.
