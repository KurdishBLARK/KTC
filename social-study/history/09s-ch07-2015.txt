
بەندى حەوتەم
كوردستانى عێراق پاش شۆرشى 14ى تەمووزى 1958
شۆرشى 14ى تەموزى 1958:
    لە ئەنجامى راپەرینە جەماوەریەكانى گەلانى عێراق و سەركوتكردنیان لەلایەن دەسەڵاتدارانى عێراق و لە ژێر كاریگەرى شۆرشى 23ى تەموزى 1952 لە میسر و رۆڵى ئەفسەرە ئازادیخوازەكان. كۆمەڵێك لە ئەفسەرە نیشتمانپەروەر و ئازادیخوازەكانى عێراق كۆبونەوە بە مەبەستى هاوكاریكردن، لەگەلأ جەماوەرداو تا رۆڵى خۆیان لە خەباتى نیشتمانیدا ببینن، بۆ ئەم مەبەستەش رێكخراوێكیان پێكهێنا بە ناوى:(رێكخراوى ئەفسەرە ئازادیخوازەكان)(الچباگ الاحرار). ئەم رێكخراوەیە جگە لە كەسانى بێ لایەن ئەندامانى پارت و ڕێكخراوە نیشتمانى و شۆرشگێرەكانی لە خۆگرتبوو، بۆیە پەیوەندیەكى راستەوخۆی لەگەڵ پارت و رێكخراوە عێراقییەكانەوە هەبوو.
    لەلایەكى تر دواى سەركوتكردنى راپەرینى ساڵى 1956 بەمەبەستى هاوكاریكردن و یەكخستنى رێزەكانى گەل. پارت و ڕێكخراوە عێراقیەكان لە 9ى ئازارى 1957دا بەرەى (یەكێتى نیشتمانى)یان راگەیاند كە گرنگترین ئامانجەكانى بریتى بوون لە:
1- كۆتایى هێنان بە رژێمى پاشایەتى و دانانى رژێمێكى كۆمارى نیشتمانى و دیموكراسى.
                                                      وێنەى عەبدالكریم قاسم 1958- 1963

2- پەیرەوكردنى سیاسەتێكى بێلایەن.                        
3- هاوكاریكردن لەگەلأ بزوتنەوەى نیشتمانى و نەتەوەیى عەرەب و جیهان.
     پێكهێنانى بەرەى یەكێتى نیشتمانى خەباتى ئەفسەرە ئازادیخوازەكانى گەرمتر كرد. بەرەبەیانى 14ى تەموزى 1958 لە رادیۆى بەغداوە شۆرش راگەیانرا و بانگەوازى كۆمارى كرا و داواش لە هەموو جەماوەرو هێزە نیشتمانیەكان كرا بۆ هاوكاریكردنى رژێمى نوێ.
شۆرشى 14ى تەموزى 1958 هەنگاوى گەورەى نا بەرەو پێشخستنى وڵات، 
لە دەستكەوتەكانى شۆرش، بۆ نموونە:
1- راگەیاندنى كۆمارى و كۆتایى هێنان بە پاشایەتى.
2- رێگەدان بەهێزە نیشتمانى و شۆرشگێرەكان بە ئازادى كار بكەن هەروەها ڕەخساندنى ئازادى رۆژنامەگەرى.
3- راگەیاندى دەستورى كاتى كە مادەى سێیەمى ئاماژە بەوەدەكات كە: "كوردو عەرەب هاوبەشن لەم نیشتمانەدا" واتە عێراق.
4- هاوبەشیكردنى هێزە نیشتمانیەكان لە دەسەڵاتدا.
5- لێبوردنى گشتى بۆ هەموو نیشتمانپەروەر و شۆرشگێرەكان و ئازادكردنى بەندە سیاسیەكان.
6- پەیرەوكردنى سیاسەتى بێلایەنى لە ململانێى ووڵاتە زلهێزەكاندا.







هۆكارەكانى نشوستى هێنانى شۆرشى 14ى تەموز و روخانى رژێمى قاسم:
1- پاشەكشەكردنى قاسم و حكومەتەكەى لە بیروباوەرەكانى شۆرشى 14ى تەموز و پەیرەوكردنى سیاسەتى دكتاتۆرى تاكڕەوى.
2- ململانێ و ناكۆكى نێوان هێزە نیشتمانى و دیموكراسیەكان.
3- گەلە كۆمەكێى هێزە كۆنەپارێزو رەگەزپەرستەكانى نێوخۆ.
4- دژایەتیكردن و پیلانگێرانى هێزە ئیمپریالیستەكان و رژێمە كۆنە پارێزەكانى دەوروبەرى عێراق.
5- دژایەتیكردنى قاسم بۆ كورد، دان نەنان بە مافە نەتەوییەكانیدا كە بووە هۆى هەڵگیرسانى شۆرشى ئەیلول، ئەمەش بووە هۆى بەفیرۆدانى سامانى عێراق بۆ كاولكردنى كوردستان.
كودەتاى 8ى شوباتى 1963:
    لە ئەنجامى سیاسەتى هەڵەى عەبدولكەریم قاسم هێزە كۆنە پارێزەكان بەتایبەتى بەعسیەكان و هێزە ئیمپریالیستەكان سوودیان وەرگرت و كەوتنە هاوكارى یەكتر كردن، تا لە رۆژى 8ى شوباتى 1963 بەعسیەكان توانیان بە كودەتایەتى سەربازى دەسەڵات لە عێراقدا بگرنەدەست و قاسم و هاوڕێكانى لەناوبەرن.
    بەعسیەكان ئەگەر چى لە سەرەتاى دەسەڵاتیانەوە ئەوەیان راگەیاند كە دەیانەوێ چارەسەرى مەسەلەى گەلى كورد بكەن لە كوردستاندا، بەڵام ئەوندەى نەخایاند شاڵاوێكى دڕندانەیان كردەوە سەر كوردستان. رژێمى بەعس سیاسەتێكى دیكتاتۆریانەى توندوتیژی دژ بە هەموو هێزە نیشتمانیەكان و نەیارانى خۆیان گرتەبەر. رێكخراوێكى تیرۆریستانە بە ناوى (گاردى نەتەوەیى) (الحرس القومى) پێكهێنا بۆ سەركوتكردنى نیشتمانپەروەرو دیموكراسیخوازانى وڵات، لە زیندانەكانداو لە ژێر ئەشكەنجەدا گاردى نەتەوەیى هەزارانیان كوشت و بەدەیان هەزار كەسیش بێ سەروشوێن كران.
    لە ئەنجامى ململانێى نێوان سەرەك كۆمار (عبدالسلام عارف) و بەعسیەكاندا 18ى تشرینى دووەمى 1963 عبدالسلام عارف كودەتایەكى سەربازى ئەنجامدا و بەعسیەكانى لە دەسەڵات دوور خستەوە و تاوانەكانیانى ئاشكرا كردو تەرم و ئێسكى هەزاران نیشتمانپەروەر لە گۆڕە بە كۆمەڵەكاندا دۆزرانەوە.
    دەسەڵاتى عبدالسلام عارف دواى كودەتاى تشرینى دووەمى 1963 جۆرە هێمنیەكى بەخۆوەدى بەبەراورد لەگەلأ سەردەمى هاوكاریدا لەگەلأ بەعسیان، بەڵام هێندەى نەخایاند كەوتەوە شاڵاو بردنە سەر نیشتمانپەروەران و جەنگێكى ترى خوێناوى لە كوردستاندا دژ بە گەلى كورد بەرپاكردەوە.
رۆژى 13ى نیسانى 1966 لە ئەنجامى كەوتنە خوارەوەى فرۆكەدا عبدالسلام عارف كوژرا و دواى ئەویش (عبدالرحمن عارف)ى براى بوو بە سەرەك كۆمار.
عێراق لە سەردەمى عبدالرحمن عارفدا هیچ گۆرانكاریەكى بنەرەتى تیارونەدا و سیاسەتى حكومەت هەر بەردەوامى سەردەمى عبدالسلام عارف بوو. بۆیە گەلانى عێراق نارازى بوون لە دەسەڵات. بەعسیەكانیش ئەو بارودۆخەیان بەهەل زانى و لەگەلأ هەندێ گەورە ئەفسەراندا رێككەوتن و لە 17ى تەموزى 1968 دا توانیان بە كودەتایەكى سەربازى كۆتایى بە دەسەڵاتى عبدالرحمن عارف بهێنن و رەوانەى دەرەوەى وڵاتى بكەن.


رۆڵى كورد لە شۆرشى 14ى تەمووزى 1958دا:
    گەلى كورد رۆلێكى بەرچاوى هەبوو لە شۆرش و پارێزگاریكردنیدا. لە نێو رێكخراوى ئەفسەرە ئازادیخوازەكاندا ژمارەیەك ئەفسەرى كورد هەبوون، كە رۆڵیان بووە لە بەرپاكردنى شۆرش و هێرشبردنە سەر كۆشكى پاشایەتى و دەزگاكانى ترى دەوڵەت. جگە لەوەش سەركردایەتى پارتى دیموكراتى كوردستان زوو پشتگیرى خۆى بۆ شۆرش راگەیاندو هەموو رێكخستنەكانى ئامادە بوون بۆ بەرگریكردن و رێگەیان لە هەموو نەیارانى دەسەڵاتى كۆمارى گرت لە كوردستاندا.
هەڵوێستى حكومەتى قاسم بەرامبەر كورد:
    لە چوارچێوەى ئەو ئازادیە دیموكراسیانەى دەسەڵاتى كۆمارى هێنایە كایەوە پارتى دیموكراتى كوردستان و رێكخراوە پیشەیى و دیموكراسیەكانى وەك: قوتابیان، لاوان، ئافرەتان، مامۆستایان بە ئاشكرا كەوتنە جم و جۆلأ. هەموو نیشتمانپەروەرانى كورد كە لە زیندانەكاندا بوون یان دوورخرابوونەوە بۆ ناوەراست و خوارووى عێراق ئازاد كران و گەرانەوە كوردستان.
    مستەفا بارزانى كە ساڵانێكى زۆر بوو پەناى بردبووە بەر یەكێتى سۆڤیەت گەڕایەوەو وەك پاڵوانێكى نیشتمانى لەلایەن جەماوەرى خەڵكى عێراق و كوردستانەوە پێشوازى لێكرا.
رۆژنامەى خەبات و ژمارەیەكى ترى رۆژنامەو گۆڤارى كوردى بە ئاشكرا دەرچوون. یەكێك لە هەنگاوە گرنگەكانى شۆرشى 14ى تەمووز بریتى بوو لە دانپیانان بەبوونى نەتەوەى كورد لە عێراقدا، كە لە مادەى سێیەمى دەستورى كاتیدا هاتبوو:"كوردو عەرەب هاوبەشن لەم نیشتمانەدا" مەبەست عێراق.
   حكومەتى قاسم هێندە لەسەر سیاسەتى نیشتمانى و دیموكراسیەكانى بەردەوام نەبوو، پاش ساڵێك لە شۆرش و ئەنجامى ململانێ نێو خۆى دەسەڵات و بەربەرەكانى هێزە كۆنە پارێزەكان و پیلانى داگیركەران، حكومەتى قاسم بەرەو تاكڕەوى و پشت كردنە بنەماكانى دیموكراسى هەنگاوى ناو لە ژێر فشارى هێزە رەگەز پەرستەكاندا كەوتە دژایەتیكردنى گەلى كورد و لە بەڵێنەكانى پاشگەز بووەوە، ژمارەیەكى بەرچاوى كورد لە كوردستان دوورخستەوە ژمارەیەكى دیكەى خستە زیندان و گرتوخانەكان، گۆڤار و رۆژنامەكانى داخست پارتى دیموكراتى كوردستانى لە كارى سیاسى قەدەغەكرد. 
    سەرەتاى مانگى ئازارى 1961 بارزانى بەغداى جێهێشت و گەرایەوە گوندى بارزان، هاوكات حكومەتى عێراق بریارى دەركرد بۆ گرتنى ابراهیم احمد، كە سكرتێرى پارتى دیموكراتى كوردستان بوو، جگە لەوەش میرى كەوتە چەكدار كردنى كۆنەپەرستان و بەكرێگیراوان تا دژ بە گەلى كورد بەكاریان بهێنێ.
    لە هەندێك رۆژنامەو گۆڤارەكاندا رەگەزپەرستان بە ئاشكرا داواى تواندنەوەى گەلى كوردیان دەركردو بارودۆخەكەیان هێندەى تر ئاڵۆز دەكرد. ئەگەر چى سەركردایەتى پارتى دیموكراتى كوردستان و بزوتنەوەى رزگاریخوازى كورد هەوڵى زۆریاندا بۆ چارەسەركردنى كێشەكان و خاوكردنەوەى بارودۆخەكە و تا بەرێگەى ئاشتیانە مافەكانى گەلى كوردستان دابین بكرێت، بۆ ئەم مەبەستەش لە 30 تەمووزى 1961 مەكتەبى سیاسى پارتى یاداشتنامەیەكى دا بە قاسم و تێیدا داواكرابوو كە بە ئاشتیانە كێشەكان چارەسەربكرێت و مافەكانى كورد مسۆگەر بكرێت و بەڵێنەكانى شۆرشى 14ى تەمووز جێبەجێ بكرێت، بەڵام یاداشتەكە پشتگوێ خرا. بۆیە لە 6ى ئەیلوولى 1961دا بەبۆنەى یادى راپەرینى (6)ى ئەیلولى 1930 لە سلێمانى سەركردایەتى پارتى بریاریدا كە مانگرتنى گشتى لە سەرانسەرى 














مەلا مستەفا بارزانى 
شارو شارۆچكەكانى كوردستاندا رابگەیەندرێت، بۆ بەرپەرچدانەوەى سیاسەتى نانیشتمانى و دژ بە كوردى حكومەتى عێراق و لە پێناوى دابینكردنى مافە نەتەوایەتیەكانى گەلى كورد. كەچى دەسەڵاتدارانى عێراق ئاشكراتر كەوتنە گیانى ئازادیخوازان و نیشتمانپەروەرانى كورد و سوپایەكى زۆریان لە كوردستان كۆكردەوە، فرۆكە جەنگیەكانى عێراق گوندى بارزانیان بۆمباران كرد. 
    رۆژى 11ى ئەیلولى 1961 سوپاى عێراق هێرشێكى بەرفراوانى كردەسەر كوردستان و گەلى كوردیش هەر لە خانەقینەوە تا زاخۆ كەوتە بەرگریكردن، بەو شێوەیە شۆرشى ئەیلول بەرپابووە، دروشمى سەرەكیش: (دیموكراسیەت بۆ عێراق و ئۆتۆنۆمى بۆ كوردستان) بوو.
شۆرشى ئەیلول لە دواى كودەتاى 8ى شوباتى 1963:
    بەعسیەكان توانییان لە 8ى شوباتى 1963 دا بە كودەتایەكى سەربازى قاسم لە ناو بەرن و دەسەڵات لە عیراقدا بگرنە دەست. دواى دەسەڵات وەرگرتن بەعسیەكان پەیوەندیان بە شۆرشى ئەیلولەوە كرد بەمەبەستى گفتوگۆكردن. سەركردایەتى شۆرش ئامادەیى خۆى نیشاندا و گفتوگۆ دەستى پێكرد. بەڵام هەر ئەوەندەى بەعسیەكان هەستیانكرد جێى پێیان بەهێز بووە لە 9ى حوزەیرانى 1963 دا هێرشێكى سەربازى بەرفراوانیان كردە سەر كوردستان، بە دەیان گوندیان سوتاند و بە هەزاران ماڵیان رووخاند و ژمارەیەكى زۆریش لە هاوڵاتیانى بێ تاوان شەهید و بریندار بوون. بەعسیەكان ئابلوقەیەكى ئابوورى توندیان خستەسەر كوردستان و سیاسەتى برسیكردنى گەلى كوردستان و كاولكردنى وڵاتەكەیان گرتە بەر. رەشبگیریان لە كوردستاندا راگەیاندو بەسەدان كەسى بێ تاوانیان لە شارەكانى هەولێر، كۆیە، سلێمانى، رانیە.... هتد. شەهید كرد و هەندێكیشیان زیندەبەچاڵكرد. 
    ئەوەى پێویستە بوترێت بە تەنیا حكومەتى عێراق و سوپاكەى دژ بە گەلى كوردستان و شۆرشەكەى نەبوون، بەڵكو هاوكارییەكى تەواو دەكران لەلایەن دەوڵەتانى: ئێران، توركیا، سوریا بەپاڵپشتى هێزە ئیمپریالیستەكان.
ڕاهێنان
  لەسەردەمى ئێستادا، گفتوگۆ و بنەماكانى مافى مرۆڤـ وەكو بنەما بۆ چارەسەرى مەسەلەى گەلان بەرجەستە دەكرێن... چۆن كورد لەم بوارە كەڵك وەر دەگرێت؟

شۆرشى ئەیلول لە سەردەمى حوكمى عارفەكاندا:
    لە 18ى تشرینى دووەمى 1963 سەرەك كۆمارى عێراق عەبدولسەلام عارف بە كودەتایەكى سەربازى بەعسیەكانى لە دەسەڵات لاداو ئامادەیى خۆیى نیشاندا بۆ گفتوگۆ كردن لەگەلأ سەركردایەتى شۆرشى ئەیلول. بەوشێوەیە گفتوگۆ دەستى پێكرد، بەڵام هەر ئەوەندەى عەبدلسەلام عارف و حكومەتەكەى هەستیان بەهێزو تواناى خۆیان كرد لە دەسەڵاتدا، هێرشیان كردە سەر كوردستان و سیاسەتى رەگەزپەرستانەیان درێژە پێدا.
    دواى مردنى عەبدولسەلام عارف لە ساڵى 1966دا عەبدولرەحمان عارفى براى بوو بە سەرەك كۆمارو هەر هەمان سیاسەتى درێژەپێدا. دواى سەركەوتنەكانى هێزى پێشمەرگەى كوردستان لە بەرەكانى (هەندرێن) لە ساڵى 1966 دا (عەبدولرەحمان بەزاز) كە ئەو كات سەرۆك وەزیران بوو كەوتەوە گفتوگۆ لەگەلأ بزوتنەوەى رزگاریخوازى كورد، لە ئەنجامدا لە 29ى حوزەیرانى 1966 لە رادیۆى بەغداوە بەیاننامەیەك بڵاوكرایەوە كە لە        15 خالأ پێكهاتبوو بەمەبەستى چارەسەركردنى دۆزى كوردو داننان بە مافە نەتەوایەتیەكانیدا. ئەم بەیاننامەش وەك بەڵێنەكانى ترى دەسەڵاتدارانى عێراق جێبەجێنەكراو و سوپاى عێراق هێرشى بۆ سەر كوردستان دەستپێكردەوە. 









 عبدالسلام عارف 1963 - 1966		    عبدالرحمان عارف 1966- 1968
شۆرشى ئەیلول دواى كودەتاى 17ى تەمووزى 1968:
    كە بەعسیەكان لە 17ى تەمووزى 1968 دا جارێكى تر توانییان بە كودەتایەكى سەربازى دەسەڵات وەرگرنەوە، ئەوەیان راگەیاند كە سوودیان لە تاقیكردنەوەكەى ساڵى 1963ى خۆیان بینیوە و دەیانەوێت كێشەكانى وڵات چارەسەركەن. وەك هەموو فەرمانرەوایانى پێش خۆیان لە عێراقدا بەڵێنیاندا كە ئاشتیانە لەگەلأ گەلى كورد هەڵسوكەوت دەكەن، بەڵام ئەوەندەى نەخایاند، لە كۆتایى ساڵى 1968 دا سوپاى عێراق هێرشێكى بەربڵاویان كردە سەر كوردستان. ئەگەر چى هێرشى سوپاى عێراق زیانێكى زۆرى گیانى و ماڵى بە كوردستان گەیاند، بەڵام ئەنجامەكەى شكستى بۆ سوپاى عێراق بوو.
بەیانى 11ى ئازارى 1970:
    لە ئەنجامى شكستە سەربازیەكانى سوپاى عێراق، لە نیوەى دووەمى ساڵى 1969 وە رژێمى بەعس كەوتەوە پەیوەندیكردن بە سەركردایەتى شۆرشى ئەیلول بە مەبەستى دەستپێكردنى گفتوگۆ. سەركردایەتى بزوتنەوەى رزگاریخوازى كوردیش ئامادەیى خۆى نیشاندا بۆ گفتوگۆ. لە ئەنجامدا لە 10ى ئازارى 1970 لەناوپردان رێككەوتننامەیەك مۆركرا لە نێوان حكومەتى عێراق و سەركردایەتى شۆرشى كورد. شەوى 11 ئازارى 1970 (احمد حسن البكر)ى سەرەك كۆمارى عێراق لە ئێزگەى رادیۆ و تەلەفزیۆنى عێراقەوە بەیاننامەیەكى خوێندەوە كە لە مێژوودا بە بەیاننامەى 11 ى ئازار ناسراوە.


بەیاننامەكە پێكهاتبوو لە چەند خاڵێكی گرنگ كە ئەمانەبوون:
1- زمانى كوردى زمانى ڕەسمى دەبێت لەگەلأ زمانى عەرەبیدا لەو ناوچانەى كە زۆرینەى دانیشتوانى كوردن.
2- كورد هاوبەشى دەكات لە دەسەڵاتدا، دەبێت جیاوازى نەكرێت لە نێوان كوردو كەسانى تردا بۆ پڕكردنەوەى پۆستە گرنگەكانى دەوڵەتدا.
3- دانانى نەخشەیەك بۆ گەشەپێدانى نەتەوەى كورد لە ڕٍووى پەروەردەو رۆشنبیریەوە.
4- یەكە كارگێریەكان كە زۆرینەى دانیشتوانیان كوردن، فەرمانبەرەكانیان كورد دەبن.
5- حكومەت داندەنێت بە مافى گەلى كورد لە دامەزراندنى رێكخراوەكانى: قوتابیان ، لاوان ، ئافرەتان ، مامۆستایانى تایبەت بە خۆى و ئەندام دەبن لە رێكخراوە نیشتمانیە عێراقیەكانى وەك خۆیاندا.
6- گرنگیدان بە گەشەسەندنى ئابوورى و كۆمەڵایەتى لە كوردستاندا و دامەزراندنى دەزگایەكى تایبەت بۆ جێبەجێكردنى ئەم ئەركە.
7- گێڕانەوەى دانیشتوانى گوندە عەرەب و كوردەكان بۆ شوێنى خۆیان.
8- لێبوردنى گشتى دەربكرێت بۆ هەموو ئەو فەرمانبەر و سەرباز و پۆلیسانەى كە هاوكارى شۆڕشیان كردووە و بگەڕێندرێنەوە بۆ سەر كارەكانیان.
9- پەلەكردن لە جێبەجێكردنى یاساى چارەسەرى كشتوكاڵ و هەمواركردنى، بەمەبەستى لە ناوبردنى پەیوەندییە دەرەبەگایەتیەكان.
10- هەمواركردنى دەستورى كاتى كە گەلى عێراق لە دوو نەتەوەى سەرەكى پێكدێت كە عەرەب و كوردن.
11- یەكێك لە جێگرەكانى سەرەك كۆمار كورد بێ.
12- گەلى كورد بە ڕێژەى دانیشتوانى لە عێراقدا هاوبەشى دەكات لە دەسەڵاتى یاساداناندا.
گرنگیى بەیاننامەى 11ى ئازار
   دەتوانین گرنگیى بەیاننامەى 11 ئازار لەم خاڵانەى خوارەوەدا كۆكەینەوە:
1- بۆ یەكەمجار دەوڵەتى عێراق لە بەڵگەنامەیەكى رەسمى یاساییدا دان دەنێت بە مافەكانى گەلى كورد لە ئۆتۆنۆمى، كە پێشتر نكۆڵى لێدەكرد.
2- بەیانەكە سەركەوتنێكى گەورە بوو بۆ بزوتنەوەى رزگاریخوازى كوردستان نەك تەنیا لە باشوورى كوردستان، بەڵكو گڕوتنى دا بە خەباتى نەتەوەیى لە هەموو پارچەكانى ترى كوردستان.
3- رێككەوتننامەكە نەتەوەى كورد و دۆزە رەواكەى زیاتر بەراى گشتى جیهان گەیاند، كە پتر لە جاران پشتگیرى لێدەكرا.
4- رێككەوتننامەكە و ئەو ئارامییەى هێنایەكایەوە بووە هۆى زیاتر پتەوكردنى ریزەكانى پارتى دیموكراتى كوردستان و شۆڕشى ئەیلول بەسەرۆكایەتى بارزانى.
5- رێككەوتننامەكە بە بەراورد لەگەلأ سەردەمەكانى پێشوو دۆخێكى ئارامى هێنایە كایەوە، كە گەلى كوردستان بتوانێ تێیدا گرنگى بدات بە ئاوەدانكرنەوە و گەشەپێدانى ئابوورى و كۆمەڵایەتى و كولتوورى.
سیاسەتى حكومەتى بەعس بەرامبەر كورد دواى رێككەوتننامەى 11 ئازارى 1970:
    سەرەڕاى ئەو بارودۆخەى كە رێككەوتننامەى 11 ئازار هێنایەكایەوە، بەڵام دەسەڵاتدارانى بەعس لە عێراقدا سروشتى خۆیان دەرخستەوەو كەوتنەوە ڕاوەدونانى دیموكراتی خوازان و نیشتمان پەروەران و پلان دانەرانی رێككەوتننامەكە، هەر بۆ نموونە، لە ئەیلولى 1971 و حوزەیرانى 1972 هەوڵى تیرۆركردنى بارزانى درا، پرۆسەى بە عەرەبكردن بە تایبەتى لە ناوچەكانى خانەقین، كەركوك و شەنگال دا بەردەوام بوو.
     بەگوێرەى رێككەوتننامەكە دەبوایە لە ماوەى چوار ساڵ بارودۆخى كوردستان ئاسایى بكرێتەوە و خاڵەكانى رێككەوتننامەكە جێبەجێبكرێت، كەچى سیاسەتى رەگەز پەرستانە و دژ بە گەلى كوردستان لەلایەن حكومەتى بەعسەوە خێراتر لە پێشوو درێژەى هەبوو. هەرچەندە چەندین جار سەركردایەتى شۆڕشى ئەیلول چ لە كۆبونەوە یان بە نووسینى یاداشتنامە سەركردایەتى بەعس و حكومەتى عێراقیان لە مەترسى ئەو سیاسەتە ئاگادار كردبووە، بەڵام هیچ سوودێكى نەبوو.
هێرشى حكومەتى بەعس بۆ سەر كوردستان لە ئازارى 1974:              
     دواى ئەوەى حكومەتى عێراق هەستى بەهێزو تواناى خۆى كرد لە 11ى ئازارى 1974دا یەك لایەنە یاساى ژمارە 33ى ئۆتۆنۆمى ناوچەى كوردستانى دەركرد ئەو یاسایە لە ناوەڕۆكدا دوور بوو لە بەندەكانى رێككەوتننامەى ئازارو لایەنى كەمى داخوازیەكانى گەلى كوردستانى دابین نەدەكرد بە تایبەتى كە ناوچەیەكى بەرفراوان لە كوردستان نەدەكەوتە چوارچێوەى ئەو ناوچە ئۆتۆنۆمییە وەك: كەركوك ، خانەقین ، شەنگال  ، كفرى. لەبەر ئەوە سەركردایەتى شۆڕشى ئەیلول ئامادە نەبوو سازش لەسەر ئەو ناوچانەى كوردستان بكات، سەر لە نوێ شەر لە كوردستاندا دەستى پێكردەوە و سوپاى عێراق هێرشێكى بەربڵاوى بە نوێترین تەنكەلۆژیاى جەنگى كردە سەر كوردستان. گەلى كوردستانیش یەك دەنگ و یەك هەڵوێست بەرگرییان لە مافەكانیان كرد. 
لە یەكەم رۆژی كردنەوەی زانكۆی سلێمانی لە شاری قەڵادزێ لە 24 نیسانی 1974, بەیانی ئەو رۆژە فڕۆكە جەنگیەكانی رژێمی لەناوچوو بەبۆمبی ناپاڵم و فسفۆری قەدەغە كراوى نێودەوڵەتی و لەبەرچاوى پەیامنێرانی ئاژانسەكانی هەواڵی جیهانی و ناوەخۆ بۆردومانی شارەكەیان كرد, لە ئەنجامی ئەم هێرشە دڕندانەیە (163)كەس شەهید بوون كە لەناویاندا ژمارەیەكی زۆر قوتابیانی زانكۆ بوون, پتر لە(250) هاوڵاتیش بریندار بوون دەیان مالأ و شوێنە گشتیەكان و بازرگانی كاولكران.

رێككەوتننامەى ئەلجەزائیرى نێوان عێراق و ئێران لە 1975 و نسكۆى شۆڕشى ئەیلول:
    سوپاى عێراق و بەكرێگراوان لە ماوەى یەك ساڵدا نەیانتوانى هیچ سەركەوتنێكى سەربازى ئەوتۆ بەدەست بهێنن. بۆیە سەركردایەتى بەعس كەوتە پیلانگێڕان و سازشكردن لەگەلأ رژێمى شاى ئێراندا و لە ئەنجامدا شاى ئێران و صدام حسین لە ئەلجەزائیرى پایتەختى جەزائیر رێككەوتننامەیەكیان لە 6 ئازارى 1975 دا مۆركرد كە ناسراوە بە (ڕێككەوتننامەى جەزائیر).  رێككەوتننامەكە پێكهاتبوو لە:
1- پرۆتۆكۆڵى دەستنیشانكردنى سنوورى ووشكانى نێوان عێراق و ئێران.
2- پرۆتۆكۆڵى دەستنشانكردنى سنوورى ئاوى نێوان عێراق و ئێران.
    بە پێى هەردوو پرۆتۆكۆلەكە عێراق وازى لە بەشێك لە سەروەرى خۆى هێنا لە زەوى و ئاوى شەتولعەرەب و كەنداو بۆ ئێران.
3- پڕۆتۆكۆڵى ئاسایشى سنوورى نێوان هەردوو وڵات كە سەرانسەرى خاڵەكانى بریتى بوون لە پیلانگران و گەلەكۆمەكێ لەگەلى كوردستان و شۆرشى ئەیلول.
    لە ئەنجامى ئەو رێكەوتنەو پیلانە نێو دەوڵەتیە لە شۆرشى كورد، سەركردایەتى شۆرش بریارى وەستانى چالاكیەكانى دا تا هەڵومەرجێكى لەبارتر دێتە پێشەوە و بۆ ئەوەى گەلى كوردستان و شۆرشەكەى پتر زیانیان پێ نەگات, بەو شێوەیە شۆرشى ئەیلول لە ساڵى 1975 توشى نسكۆهات.

 گرنگترین هۆكارەكانى نسكۆ دەتوانین لەم خاڵانەى خوارەوەدا كۆبكەینەوە:
1- رێكەوتننامەى ئەلجەزائیرى ساڵى 1975، لە نێوان عێراق و ئێراندا بەسترا كە پیلانێكى نێو دەوڵەتى بوو دژ بە گەلى كوردستان.
2- پشتگیریكردنى حكومەتى عێراق لەلایەن دەوڵەتە زلهێزەكانى وەك: یەكێتى سۆڤیەت، فەرەنسا، بەریتانیا، ئەمریكا....هتد.
3- بەهێز بوونى حكومەتى بەعس لە رووى داراییەوە دواى خۆماڵیكردنى نەوت و بەكارهێنانى ئەو داهاتە زۆرە بۆ بەهێزكردنى دەزگاكانى سوپاو هێزە سەركوتكەرەكان.
4- پەنابردنى دەیان هەزار خێزان بۆ ناوچە ئازادكراوەكان كە بوونە بارێكى گران بەسەر شۆرشەوە و دواتریش هەردوو رژێمى شاى ئێران و بەعسى عێراق بەكاریان هێنا بۆ فشار خستنە سەر شۆرش.




بزاڤى رزگاریخوازى كورد لە باشوورى كوردستان پاش نسكۆى 1975
    دواى نسكۆى شۆرشى ئەیلول حكومەتى بەعس كەوتە گیانى نیشتمانپەروەران و جێبەجێكردنى سیاسەتە رەگەزپەرستیەكانى لە كوردستاندا كە دەتوانین لەم خاڵانەدا گرنگترینیان دەستنیشان بكەین:
1- بەعەرەب كردن: حكومەتى بەعس بەپێى پلانێكى تۆكمە و هەمەلایەن هەوڵیدەدا هەندێ ناوچە لە هەرێمى كوردستان دابرێ و دانیشتوانە كوردەكانى ئاوارەبكات و عەرەبى تێدا نیشتەجێ بكا، بەپێى ئەو پلانەش دەیان هەزار خێزانى كورد لە شارەكانى مەندەلى، خانەقین، كەركوك، شەنگال  گوێزرانەوە و عەرەبیان لە جێگە نیشتەجێ كرا. ئەمەش بەمەبەستى گۆڕینى سروشتى كوردستان و نەتەوەیی و دیموگرافى و سرینەوەى ناسنامەى كوردستانیەتى ئەو ناوچانە. 
2- بەبەعسكردن: لە پێناوى بنەبڕكردنى گیانى بەرخودان و بێهێزكردنى بزاڤى سیاسى كوردایەتى گەلى كوردستان، بە بەكارهێنانى هێزو فرێودانى هەڵخەلەتاندن و بە بەعس كردنیان تاوەكو خەڵك بۆ ریزى دامودەزگا سیخورییەكان رابكێشن. تاوەكو ببنە كۆسپ لەبەردەم بزوتنەوەى رزگاریخوازى كوردو گەشەكردنى.
3- راگواستن: بەمەبەستى سەر هەڵنەدانەوەى بەرگرى و خەباتى رزگاریخوازانەى گەلى كوردستان، بەعسیەكان بە هاوكارى لەگەل وڵاتانى دراوسێدا پیلانێكیان ئامادەكردبوو بۆ راگواستنى گوندەسنووریەكان و دروستكردنى پشتێنەیەكى ئاسایش بە قوڵایى 30-40 كم لەو ناوچە سنووریانەدا بەشێوەیەك هیچ هەلأو مەرجێكى ژیانى تێدا نەمێنێ، هەر بۆیە لەو گوندە سنوریانەدا كە دانیشتوانەكانى رادەگوێزران جگە لە خانووبەرە سەرچاوەكانى ئاو، رەزو باخ..... هتد تێكدەدران و كاولكران.
4- ئۆردوگاى زۆرەملێ: دانیشتوانى گوندە راگوێزراوەكان لە ئۆردوگاى زۆرەملێدا كۆدەكرانەوە، تا لە ژێر كۆنترۆڵى بەعس و دام و دەزگاكانیدا ببنە چاودێرى هەموو جموجۆڵێكى دانیشتوان بكرێت نەبا چاڵاكى دژ بە بەعس بكەن.
چاڵاكى:
گروپێك لە قوتابیان دوو چیرۆك لەمەڕ ژیانى تاڵى نێو ئۆردوگاكان ئامادە دەكەن.
5- بێكارى و برسى كردن: بەمەبەستى فشار خستنە سەر نیشتمانپەروەرانى كورد حكومەتى بەعس سیاسەتى بێكارى و برسى كردنى بەكاردەهێنا و ئەو پێشمەرگانەى شۆرشى ئەیلولى دوور دەخستەوە بۆ ناوچەكانى خواروى عێراق بەمەبەستى ناچاركردنیان بۆ هاوكارى لەگەلأ بەعس و رژێمەكەیدا لەلایەك و بۆ دوور خستنەوەشیان لە جەماوەرى خەڵكى كوردستان.
6- تۆقاندن و چاودێرى كردن: بەمەبەستى كۆنترۆڵكردنى جەماوەر، بەعس تۆڕێكى بەرفراوانى سیخورى و دەزگاى تۆقێنەرى لە كوردستاندا بڵاوكردبۆوە بۆ سەركوتكردنى نیشتمانپەروەران و روخاندنى ورەیان.
     لە ئەنجامى ئەو سیاسەتە رەگەزپەرستانەیە نزیكەى 4 هەزار گوندو شارۆچكە لە كوردستان وێرانكران و دانیشتوانەكانى لە ئۆردوگا زۆرەملێكاندا كۆكرانەوە، لە كەسانى بەرهەمهێنەوە كران بە بەكاربەر تا ناچاربكرێت هاوكارى لەگەلأ داگیركەراندا بكەن و گیانى بەرخودانیان لا بمرێندرێت، بەهەزاران نیشتمانپەروەر لە زیندانكاندا بەندكران و بەسەدانیان لە سێدارەدران. 

راگواستنی كوردە فەیلییەكان
فەیلیەكان بەشێكی سەرەكی گەلی كوردن. مێژوو نووسان وای بۆ دەچن كە وشەی(فەیلی) ناوێك بێت بۆ بنەماڵەیەكی دەسەڵاتدار لە ناوچەكەدا هاتووە، (12)پاشاى یەك لەدوای یەك دەسەڵاتیان گرتۆتە دەست، لە پاشای عیلامی (بیلی – 220پ . ز)دەستی پێ كردووە. كوردە فەیلییەكان بەسەر عێراق و ئێران دابەش بوونە. لە وڵاتی ئێران زۆربەیان لە باشووری كرماشان و باكووری دێزەفوول بە درێژایی چیاكانی زاگرۆس نیشتەجێ بوونە, بەڵام لە عێراقدا لە ناوچەكانی(مەندەلی، زڕباتیە، بەدرە، جەسان، بەلەدرووز، قزلبات(سەعدیە)، جەلەولا، خانەقین، دیالە، كەركوك، بەغدا)نیشتەجێ بوون، ژمارەیان لە نێوان ملیۆنونیوێك تا دوو ملیۆن كەس مەزەندە دەكرێت.لەدوای هاتنى رژێمى بەعس بۆ دەسەڵات سیاسەتی راگواستن دژ بە فەیلییەكان دەستی پێكرد، لە نێوان ساڵانی (1969– 1972ز) نزیكەی (70)هەزار كەسیان راگواسترانەوە, لە 4 – 4 – 1980 بەپێی بڕیاری ژمارە (666) بەناو ئەنجوومەنی سەركردایەتی شۆرش بۆ جارێكی دیكە نزیكەی نیوملیۆن كەسیان بۆ سنووری عێراق و ئێران راگواستنەوە بە بیانووی ئەوانە بە رەچەڵەك ئێرانین (التبعیە الایرانیە)، دەستگیرا بەسەر مالأ و سامانیان و رەگەزنامەی عێراقى و هەموو بەڵگە فەرمییەكانیان لێ سەندرایەوە. مێژووی كوردە فەیلییەكان پڕیەتی لە ئازار و ئەشكەنجە و كارەسات, بەهۆی ململانێی نێوان هەردوو دەوڵەتی عوسمانی و ئێرانی ئازاری زۆریان چەشتووە، هەمیشە باری قورس و سەقامگیر نەبوونی بارودۆخی جوگرافی و سیاسی نێوان عێراق و ئێرانیان لەسەر شان بووە, بۆیە گەلێ جار دەبینن یەك خێزان یان یەك خێل لەنێوان عێراق و ئێران دابەش بوون، ئەم بارودۆخە وایكردووە كە فەیلییەكان لە سادەترین مافی هاووڵاتی و هاونیشتمانی و ناسنامەی نەتەوایەتی بێبەش بن. لەدوای روخانی رژێمی بەعس لە 9 نیسانی 2003 ئەو گۆڕانكارییە سیاسییانەی عێراقی گرتەوە لەوانە پێكهێنانی دادگای باڵای تاوانەكانی عێراق كە تایبەت بوو بە دادگایی كردنی سەرانی بەعس بەرامبەر تاوان و رەشەكوژییەكانیان دژ بە گەلانی عێراق لەوانە كوردە فەیلییەكان, ئەنجامدەرانی ئەو تاوانە سزادران هەروەها بڕیارێكی فەرمی دەركرد لە(29 – 11 - 2010) كە تیایدا پرسی راگواستن و ئازاردانی كوردە فەیلییەكانی بە جینۆساید ناساند. 
هەڵگیـرسانـەوەى شۆرش لـە ساڵى 1976دا
    لەو بارودۆخە پرترس و تۆقاندنانەدا شۆرشگێڕانى كوردستان لە خەبات نەكەوتن، كەوتنەوە خۆسازدان بۆ قۆناغێكى نوێ لە خەباتى رزگاریخوازى. هەر لە دواى نسكۆى 1975ەوە شۆڕشگێڕانى كورد دەستیان بەخۆڕێكخستن كردەوە و ئەوەبوو پارتى دیموكراتى كوردستان (سەركردایەتى كاتى) پێكهێناو كەوتەوە چاڵاكى نواندن. لە یەكى حوزەیرانى 1975یش یەكێتى نیشتمانى كوردستان دامەزرا و هەر لەم ماوەیەدا (بزووتنەوەى سۆشیالیستى كوردستان) دروستكرا، ئەم حیزبانە كەوتنە خۆسازدان بۆ شۆڕش. بەوشێوەیە هەمووى چەند مانگێكى نەخایاند بەسەر نسكۆى شۆرشى ئەیلولدا، نیشتمانپەروەرانى كوردستان قۆناغێكى نوێیان لە بزوتنەوەى رزگاریخوازى كوردستان دەست پێكردەوە.
    یەكێك لە تایبەتمەندیەكانى قۆناغى نیوەى دووەمى حەفتاكانى سەدەى بیستەم لە بزوتنەوەى رزگاریخوازى كوردستانى عێراقدا، بریتیە لە بوونى فرەحزبى و هەمەجۆرى رێكخراوەیى سیاسى. ئەگەر لە سەردەمى شۆرشى ئەیلولدا پارتی دیموكراتى كوردستان تەنیا رێكخراوى نەتەوەیى دیموكراسى و شۆرشگێر بووبێت، ئەوا لە قۆناغى نوێدا جگە لە پارتى چەند حزب و رێكخراوێكى تریش لە گۆرەپانى خەباتدا بوون وەك: یەكێتى نیشتمانى كوردستان، حزبى سوسیالیستى كوردستان، پاسۆك.. هتد.
    پارتە كوردستانیەكان لە ناوەڕاستى تەممووزى 1987 دا دەستیان كرد بە كۆبوونەوە بە مەبەستى دامەزراندنى (بەرەى كوردستانى) لە 2/5/1988 دا بەیاننامەى بەرەى كوردستانى راگەیەنرا كە پێكهاتبوو لە پارتى دیموكراتى كوردستان ، یەكێتى نیشتمانى كوردستان ، حزبى شیوعى عێراق، پارتى سوسیالیستى كوردستان ، پاسۆك ، پارتى گەلى دیموكراتى كوردستان، دواتریش حزبى زەحمەتكێشانى كوردستان و بزوتنەوەى ئیسلامى و بزوتنەوەى كلد و ئاشورى بوون بە ئەندام لەو بەرەیەدا. كاتێك سوپاى عێراق لە ئەیلولى 1980 دا هێرشى بردە سەر ئێران و جەنگى هەشت ساڵەى عێراق – ئێران دەستى پێكرد، حكومەتى بەعس لە عێراقدا ئەو جەنگەى بەهەڵزانى بۆ زیاتر كاولكردنى كوردستان و قڕكردنى گەلەكەى. لە 16ى ئازارى 1988 دا عێراق شارى هەڵەبجەى بە چەكى كیمیایى بۆمباران كردو، پتر لە پێنج هەزار كەسى بێ تاوان لەو شارەدا شەهید بوون و زیاتریش لە دە هەزار بریندار بوون.
هەڵمەتى رەشى ئەنفال:
    دواى راوەستانى جەنگى نێوان عێراق و ئێران لە ئابى ساڵى 1988دا رژێمى عێراق بەتەواوى دەستبەتالأ بوو بۆ لێدانى گەلى كوردستان و بزوتنەوەى رزگاریخوازەكەى، بۆیە كەوتە وێرانكردنى ئەو گوندو شارۆچكانەى مابوون و دانیشتوانەكانیشى ئاوارە كردن. لە پرۆسەكانى ئەنفالدا كە بۆ قركردنى كورد و كاولكردنى كوردستان بوو زیاتر لە 182هەزار كەسى بێ تاوان كە زۆربەیان ژن و مندالأ و پیر بوون بێسەروشوێن كران.
    ئەو سیاسەتە درندانەیەى بەعس گیانى خەبات و بەرگرى لاى گەلى كوردستان و هێزە سیاسیەكانى نەمراند، بەڵكو بەردەوام بوون لە خەباتدا.

  چاڵاكى:
گروپێك لە قوتابیان بڵاوكراوەیەكى سەر دیوار لەمەڕ (ئەنفال) ئامادە دەكەن:
باشتر وایە ئەزموونى واقیعى هەندێك لە خێزانە لێقەوماوەكانى تێدا بێت.

راپەرینى ئازارى 1991:
    لە ئەنجامى سیاسەتى ستەم و رەگەزپەرستانەى حكومەتى بەعسى عێراق دژ بە كوردو هێزە نیشتمانیەكان. هێزە هاوپەیمانەكان لە سەرەتاى ساڵى 1991 دا پەلامارى عێراقیاندا، دواى ئەوەى ئامادە نەبوو پاشەكشە بكات لە كوێت، كە سوپاى عێراق لە 2/8/1990 دا ئەو وڵاتەى داگیر كردبوو. ئەو پەلاماردانەى هاوپەیمانان بووە هۆى تێكشكانى سوپاى عێراق و تەقینەوەى رق و كینەى خەڵكى كوردستان بۆیە رۆژانى 5/3/1991 و دوایى شاروشارۆچكەكانى كوردستان زنجیرەیەك ڕاپەرینیان بە پالپشتى هێزەكانى بەرەى كوردستان ئەنجامدا و توانیان دام و دەزگاكانى بەعس بگرن و زۆربەى خاكى كوردستان ئازاد بكەن و پیاوانى ڕژێمیش یان بە سزاى توڵەى گەل گەیشتن یان ڕایان كرد.
    بەڵام حكومەتى عێراق ریزەكانى خۆى رێكخستەوە و پەلامارى كوردستانى داو لە ئەنجامى نەبوونى هاوسەنگى هێزەكان لە نێوان جەماوەرى راپەریوى كوردستان و رژێمى بەعسدا، سەدان هەزار خێزانى كورد كە لە كۆڕەوێكى بێ وێنەدا و لەكەش و هەوایەكى سەرماو سۆڵەو بەبرسێتى ناچاربوون پەنابەرنە بەرسنورەكان و چیا بڵندەكان. ئەم كۆڕەوە سەرەنجى ڕاى گشتى جیهانى ڕاكێشا و دواى ئەوەى هێزى پێشمەرگەى كوردستان توانى هێرشى سوپاى عێراق لە بەرەكانى (كۆڕێ) و (ئەزمر) ڕابگرن. نەتەوە یەكگرتوەكان بڕیارى 688یان دەركرد كە سنوورى دانا بۆ دەستدرێژیەكانى حكومەتى عێراق بۆ سەر خەڵكى بێ چارەى كوردستان.
كشانەوەى دەزگاكانى میرى و هەڵبژاردن لە كوردستان:
    دواى گەڕانەوەى دەسەڵاتى حكومەتى عێراق بۆ كوردستان، بەعسیەكان وازیان نەهێنا لە سیاسەتى توندوتیژى خۆیان، بۆیە بەرەنگاربوونەوەى هێزى پێشمەرگەو راپەرینى جەماوەرى شارو ئۆردوگا زۆرەملێكان رژێمى عێراقیان ناچاركرد لە مانگى تشرینى یەكەمى 1991دا بریارى كشانەوەى دەزگاكانى دەوڵەتى عێراقى دا لە شارەكانى كوردستاندا بەو هیوایەى كە كورد ناتوانێ كارى خۆى ببات بەرێوەو دەبێتە پاشاگەردانى. بەڵام بەپێچەوانە بەرەى كوردستانى بەپاڵپشتى جەماوەرى خەڵكى كوردستان سەركەوتووانە توانیان كاروبارى كوردستان بەرێوە بەرن، بەرەى كوردستانى بریارى دا كە هەڵبژاردنێكى گشتى لە كوردستان ئەنجام بدرێت، تا ئەنجومەنى نیشتمانى كوردستان هەڵبژێرێت و كاروبارى هەرێمى كوردستان بەرێوەبەرێت.    
     لە هەڵبژاردنێكى دیموكراسیانەى بێ وێنەدا خەڵكى كوردستان لە 19/5/1992دا ئەنجومەنى نیشتمانیان هەڵبژارد. لە 4/6/1992 ئەنجومەنى نیشتمانى كوردستان یەكەم كۆبوونەوەى سازداو بریاریدا كە حكومەتى هەرێمى كوردستان دابمەزرێنێ. رۆژى 4/7/1992 حكومەتى هەرێمى كوردستان راگەیەنراو توانى كاروبارەكانى كوردستان بەباشى بەرێوە بەرێت، ئەگەر چى ناحەزانى بزوتنەوەى رزگاریخوازى كوردستان و دوژمنانى دەرەكى كێشەو گیروگرفتى زۆریشى بۆ دروستدەكەن.

	ڕاهێنان	
  ((حیزبە سیاسیەكانى كوردستان توانیان بۆشایى سیاسى پڕبكەنەوە)) گفتوگۆ لەسەر تواناو بەهرەدارى گەلى كوردستان ساز دەدرێت: لە بارەى بەڕێوەبردنى خۆماڵى وڵات.


 دەتوانین گرنگترن دەستكەوتەكانى راپەرینى ئازارى 1991 لەم خاڵانەى خوارەوەدا كۆبكەینەوە:
1- راپەرین ئەوەى سەلماند كە سیاسەتى توندوتیژى و قركردنى دژ بە كورد بێ ئەنجامەو داگیركەر ناتوانێ گیانى بەرخۆدان لاى گەلى كوردستان بمرێنێ.
2- راپەرین سەركەوتنێكى سەربازى گەورە بوو بۆ جەماوەرى كوردستان و هێزى پێشمەرگەو كوردستانى خاوێنكردەوە لە دەسەڵاتى داگیركەرى بەعس و دەزگا سەركوتكەرەكانى.
3- راپەرین ورەى خەڵكى كوردستان و هێزەكانى بەرەى كوردستانى بەرزتر كردەوەو ورەى دوژمنیشى زیاتر رووخاند.
4- لە ئەنجامى لێبوردنى گشتى بۆ خۆفرۆشان و هاوكارانى بەعس لەلایەن بەرەى كوردستانیەوە، یەكریزى خەڵكى كوردستان پارێزراو  و پتەوتربوو.
5- راپەرین و كۆرەو رەوایى دۆزى كوردیان زیاتر بۆ راى گشتى جیهان نیشانداو لە ئەنجامدا بریارى 688 دەركرا بۆ پارێزگارى گەلى كوردستان.
6- راپەرین بوە هۆى پاشەكشەى دەزگاكانى رژێم و پێكهێنانى دەسەڵاتى بەرەى كوردستانى و دواتریش هەڵبژاردنى ئەنجوومەنى نیشتمانى كوردستان و لە دایكبوونى حكومەتى هەرێمى كوردستان.
7- پەرلەمان و حكومەتى هەرێمى كوردستان بوونە دوو ئەزمونى دیموكراسى لە كوردستان.







پرسیارەكانى بەندى حەفتەم
پ1/ بە كورتى سەبارەت بە رۆڵى كورد لە شۆرشى 14ى تەمووز 1958دا بنووسە.
پ2/ بەكورتى هەڵوێستى قاسم رونبكەرەوە بەرامبەر بە كورد.
پ3/ چۆن شۆرشى ئەیلول سەرى هەڵدا؟ لەو بارەیەوە بە كورتى بنووسە.
پ4/ بە كورتى باس لە شۆرشى ئەیلول بكە لە دواى كودەتاى 8ى شوباتى 1963.
پ5/ هەڵوێستى بەعسیەكان بەرامبەر بە كوردو شۆرشى ئەیلول روونبكەرەوە لە نێوان تەمووزى 1968- ئازارى 1970.
پ6/ هۆكارى ئەمانە دیارى بكە:
أ- سەركردایەتى شۆرشى ئەیلول لە ئازارى 1975 بریارى دا چالاكیەكانى راگرێ.
ب- پایزى 1991 حكومەتى عێراق دەزگاكانى لە كوردستان كێشایەوە.
پ7/ پێناسەى ئەمانەى خوارەوە بكە: 
1- بەیانى 11ى ئازارى 1970.        2- یاساى ژمارە33ى ئۆتۆنۆمى كوردستان. 
3- پەیماننامەى ئەلجەزائیر.          4- سیاسەتى بەعەرەبكردن.
5- سیاسەتى بە بەعسى كردن.      6- سیاسەتى راگواستن.
7- پارتى دیموكراتى كوردستان.   8- یەكێتى نیشتمانى كوردستان.
9- پارتى سۆسیالیستى كوردستان.10- پارتى گەلى دیموكراتى كوردستان.
11- پاسۆك.                           12- بەرەى كوردستانى.
13- ئەنفال.                           14- راپەرینى ئازارى 1991.
15- كۆڕەو.                           16- بریارى 688.
17- ئەنجومەنى نیشتمانى كوردستان (پەرلەمانى كوردستان).
پ8/ بە كورتى باسى هەڵگیرسانەوەى شۆرش بكە لە ساڵى 1976دا.
پ9/ گرنكترین دەستكەوتەكانى راپەرین بژمێرە.
پ10/ كلد و ئاشورى كێن؟ رۆلیان لە بزافى نیشتمانپەوەریدا چیە؟