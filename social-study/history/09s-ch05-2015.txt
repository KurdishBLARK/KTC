

بەندى پێنجەم
كوردستان لە سەرەتاى جەنگى یەكەمى جیهانییەوە تاكو كۆتایى جەنگى دووەمى جیهانى
كوردستان لە ساڵانى جەنگى یەكەمى جیهانیدا 1914 -1918:

    جەنگى یەكەمى جیهانى، لە ڕووى هۆیەكانى و ڕووداوەكانى و ئەنجامەكانیشیەوە لە كوردستان بەدوور نەبوو. كوردستان لە چەندین بەرەوە، بووە گۆڕەپانى ململانێى نێوان هێزە جەنگكەڕەكان، بەشى هەرەزۆرى نێرینەى كورد، بەرەو بەرەكانى جەنگ بردران، بەڕادەیەك زۆربەى ماڵەكان تەنها ئافرەتیان تیادا مایەوە، ژمارەیەكى زۆریش لە سەربازەكانى كورد، لە بەرەكانى جەنگ هەڵاتن و، پەنایان بردە ناوچە چیاییەكان، بۆ خۆشاردنەوە لە دەسەڵاتدارانى عوسمانى.
    ڕاهێنان
   مافى سروشتى میللەتانە، بەئاشتى بژین، یەكسان بن لە سوود مەندبوون لە هەلەكانى پێشكەوتن.. (وەرگرتنى بەرامبەر و پێكەوە ژیان) بۆچى پێویستە؟ 
جەنگى یەكەمى جیهانى، قۆناغێكى نوێیە:
    بە شێوەیەكى گشتى، ماوەى جەنگى یەكەمى جیهانى، بە قۆناغێكى نوێ لە مێژووى كورد دادەندرێ، كە تیایدا كوردستان زیاتر كەوتە ژێر كاریگەرى دەوڵەتە زل هێزەكانەوە و لە ساڵانى جەنگەكەدا، كورد بارودۆخێكى زۆر دژوارى، بەچاوى خۆى بینى، نووسەرێكى كورد سەبارەت بە زیانەكانى جەنگەكە بەشێوەیەكى گشتى، نووسیویەتى: ((ئامارەكان بۆمان دەردەخەن كە لە ئەنجامى كوشتار و لەشكركێشى داگیركەران دا برسێتى، گەندەلى و كەمبەرهەمى، سەرتاسەرى كوردستانى گرتەوە و لە زستانى 1918دا نیوەى خەڵكى كوردستان برسێتى هەراسانى كردبوون. ئەوانەى بەدەستى داگیركەران كوژران و ئەوانەى لەبرسانا مردن هەروا ئەوانەى لە كاتى راگوێزانى زۆردارەكى ساڵانى جەنگى یەكەمى جیهان دا بەرگەى بەفر و سەهۆلأ بەندانیان نەگرت و مەرگ تەنگى پێ هەڵچنین ژمارەیان دوو ملیۆن كەس دەبێ. كار گەیشتە ڕادەیەك كە كەمتر لە سێیەكى ئەو زەوییەى كە جاران بەكەڵكى كشتوكالأ دەهات، كەڵكى لێ وەردەگیرا و ئاژەلأ و ڕەشەوڵاخ بەڕادەیەك كەم بووە، ژمارەى گەشتبووە چارەگى جاران)).
پەیمانە پەیوەندیدارەكان بە دۆخى كوردستان:
پەیمانى سایكس بیكۆ 1916:
لەبەر ئەوەى لە ساڵێ 1916دا چاوەڕێى شكستى ئەڵمانیا و دەوڵەتى عوسمانییان دەكرد لە جەنگەكەدا، بەریتانیا و فەڕەنسا بە بەشدارى كردنى ڕووسیاى قەیسەرى، دەستیان بە رێكخستنێكى نوێى بارودۆخى رۆژهەڵاتى ناوەڕاست كرد. ئەوەبوو سێر مارك سایكس وەزیرى دەرەوەى بەریتانیا و شارەزا لە كاروبارى ڕۆژهەڵاتى ناوەڕاست، جۆرج بیكو، كۆمسیۆنى گشتى فەڕەنسا لە بەیروت، لەگەلأ یەكتر دانیشتن لەسەر بابەتەكە، ئنجا ڕوویان كردە شارى پترسبۆرگ(لینینگراد) لە ڕووسیا و لەوێدا گفتوگۆیان لەگەلأ (سێرجى سازانۆف)ى وەزیرى دەرەوەى ئەم وڵاتەشدا كرد، ئەوەو دواى نامەگۆڕینەوەو گفتوگۆكردن ئەم دەوڵەتانە گەیشتنە ئەوەى كە موڵكەكانى ئیمپراتۆریەتى عوسمانى لە نێوان خۆیاندا دابەش بكەن، لە ڕێككەتننامەى ناسراو بە سایكس بیكۆ لە ساڵى 1916دا، بەم شێوەیەى خوارەوە:
ـ ناوچەى شین درا بە فەڕەنسا، كە ویلایەتى مووسلأ، واتە زۆربەى كوردستانى باشوور (كوردستانى عێراق) دەگرێتەوە، هەروەها ناوچەى كلیكیاى پێ درا، كە ویلایەتى ئەدەنەى بەخۆوە دەگرت، ئەم دوو ناوچەیەش واتە ویلایەتى مووسلأ و كلیكیا زۆربەى دانیشتوانیان كورد بوون.
ــ ناوچەى ڕووسیش، ناوچەى باكوورى رۆژهەڵاتى توركیاى، بەخۆوە دەگرت، كە بە شێوەیەكى سەرەكى هەرێمەكانى ئەرزەڕوم و تەڕابزۆن و وان و بەدلیس بەخۆوە دەگرێت كە زۆربەى كوردستانى باكوور (كوردستانى توركیا) بەخۆوە دەگرێت. 
ــ ناوچەى بەریتانی كە ناوچەى سوور بوو ئەوە كەمتر پەیوەندى بە كورد هەبوو، بە شێوەیەكى گشتى لە باشوورى ولایەتى مووسلأ، تاكو كەنداوى دەگرتەوە. 
 
نەخشەی پەیمانی سایكس بیكۆ ساڵی 1916 ز
 ئەم رێككەوتننامەیە، وەكو خۆى جێبەجێ نەكرا، سەبارەت بە ناوچەى ڕووسى ئەوە بەرپابوونى شۆڕشى ئۆكتۆبەر لە ساڵى 1917دا، بووە هۆى ئەوەى كە ڕووسیا ئەم ناوچانە بۆ دەوڵەتى عوسمانى بەجێ بهێڵێ.
    هەرچى ولایەتى موسڵە، ئەوە دواى جەنگ و بەڕێككەوتنى نێوان هەردوو حكومەتى فەڕەنسى و بریتانى بوو بە بەشى بریتانیا. سەبارەت بە ناوچەكانى كلیكیاش ئەوە بەگوێرەى رێككەوتنێ ساڵى 1921 لە نێوان حكومەتى فەڕەنسى و حكومەتى توركیاى كەمالى، بۆ توركیا بەجێ هێڵدرا.
كۆنگرەى ئاشتى لە پاریس (1919 – 1920):
    لە دواى ئەوەى كوردەكان بۆیان دەركەوت، كە دەوڵەتى عوسمانى لە بارودۆخێكى خراپ دایە و دەوڵەتە سەركەوتووەكانى جەنگى یەكەمى جیهانى، رۆڵى سەرەكیان دەبێ لە دیارى كردنى چارەنووسى گەلانى ئیمپراتۆریاى عوسمانى، چەند كۆمەڵەیەكى كوردى لە ئەستانە، بەڕێككەوتنى نەوەى شەمزینى و بەدرخانییەكان، لەسەر ئەوە پێكهاتن كە شەریف پاشاى كوڕى سەعید پاشاى خەندان ببێتە نوێنەر و سەرەكى شاندنى كوردى بۆ كۆنگرەى ئاشتى لە پاریس، هەروەها شێخ مەحموودى حەفید و دانیشتوانى سلێمانى و عەشیرەتەكانى چەندین واژۆیان كۆكردەوە، بۆ ئەوەى پشتگیرى لە نوێنەریى شەریف پاشا، بۆ كۆنگرەى ئاشتى لە پاریس بكەن. بەڵام ئەم واژۆیانە ڕێگایان پێنەدرا بگەنە پاریس.
    شەریف پاشا توانى، لەگەلأ نۆبار پاشاى سەرەكى شاندى ئەرمەنى بۆ كۆنگرەكە، پەیمانێك مۆر بكات، بۆ چارەسەركردنى كێشەكانى نێوان كورد و ئەرمەن، بەشێوەیەكى ئاشتیانە و بەبێ هێشتنەوەى هەلێك بۆ دەست تێوەردانى هێزەكانى تر و لەسەر بنەماى ئەوەى كە كوردستان دەوڵەتێكى سەربەخۆ بێ لەو دەوڵەتە ئەرمەنییەى كە دەویسترا پێك بهێنرێ.
    لە ئەنجامى ئەو ڕێككەوتنەش، هەردوو لایەن، دوو یاداشت و دوو نەخشەى كوردستان و ئەرمینیایان پێشكەش بە كۆنگرەكە كرد، كە داواكارى هەردوو نەتەوەى بەخۆوە گرتبوو. لە ساڵى 1920 هەردوو نوێنەرى كورد و ئەرمەن یاداشتەكەیان بەناوى خۆیانەوە پێشكەش بە ئەنجومەنى باڵاى هاوپەیمانان لە پاریس كرد. كە رێككەوتننامەكەى نێوانیانى بەخۆوە گرتبوو، ئەوەبوو ئەنجوومەنەكە لەڕووى بنەماوە، بڕیارى لەسەر ئارەزووەكەیان دا.
    هەوڵەكانى شەریف پاشا لەم كۆنگرەیەدا، لەو خاڵانەى پەیمانى سیڤەردا ڕەنگى دایەوە كە لە بەرژەوەندى كورد دانرابوون و لە دوایى ئاماژەى پێدەكرێ.











وێنەى ژەنەڕالأ شەریف پاشا
پەیمانى سیڤەر 10 ئابى 1920:
    ئەم پەیمانە لە نێوان دەوڵەتى عوسمانى و دەوڵەتە هاوپەیمانەكانەوە مۆركرا. سێ بەندى سەبارەت بە مافەكانى بە كورد تێدابوو، كە لێرەدا دەیانخەینە ڕوو:
62 - لێژنەیەك لە سێ ئەندام كە لەلایەن حكومەتەكانى بەریتانیا و فەڕەنسا و ئیتاڵیا وە دەست نیشان دەكرێن، لە ئەستەنبول پێك دێت. بە مەبەستى ئامادەكردنى فەرمانڕەوایى خۆیى (ئۆتۆنۆمى)، لە ماوەى شەش مانگدا، بۆ ئەو ناوچە كوردییانەى دەكەونە نێوان رۆژهەڵاتى رووبارى فورات و باشوورى سنوورى ئەرمینیا، و باكوورى سوریا و عێراق، ئەم پرۆژەیە پێویستە ڕێ بدا بە دەرخستنى ئەوە كە كەمە نەتەوایەتیەكانى كلد و ئاشورى و ئەوانى تر كە لەو هەرێمانەدا دەژین ئەبێ بەتەواوى دڵنیا بن كە لەژێر باڵى ئاسایش و پاراستندا دەبن. 
63 - حكوومەتى عوسمانى بەڵێن دەدات بریارەكانى ئەم لیژنەیەى كە لە بەندى (62) هاتووە جێبەجێ بكات. 
64 - ئەگەر كوردانى نیشتەجێی خاكە دیاریكراوەكان لە مادەى (62) لە ماوەى سێ مانگ لە مێژووى ئاگاداركردنەوە و ماوەى ساڵێكیش لە مێژووى مۆركردنى پەیمانەكە، داوا ئاراستەى كۆمەڵەى نەتەوەكان بكەن كە تێیدا هاتووە بەشى زۆرى كوردانى ئەو هەرێمانە دەیانەوێت سەربەخۆبن لە توركیا، لە حالەتێكدا كە كۆمەڵەى نەتەوەكان بگاتە ئەو باوەڕە كە شیاوى داواكاریەكان، بە گوێرەى ئەمە ڕادەسپێرێت سەربەخۆیان پێبدرێت. دەوڵەتى توركیا دەبێت بەلێن بدات بە پێی ڕاسپاردەكان كاربكات و دەست لە هەموو ماف و دەستكەوتەكانى ئەم ناوچەیە هەڵبگرێت. ئەگەر كوردانى ویلایەتى موسڵیش لە ماوەى سالێكدا ویستیان بچنە ناو ئەم دەوڵەتە، ئەوە دەبێت كۆمەڵەى نەتەوەكان رازی بێت.
گـرنگیى پەیمانـەكـە:
    پەیمانى سیڤەر بە یەكەم پەیمانى نێودەوڵەتى دادەندرێ كە بەئاشكرا ئاماژە بە مافى گەلى كورد دەكات، لە دامەزراندنى قەوارەى سیاسى نەتەوەیى خۆى. هەروەها دان پێدانانێكى نێودەوڵەتیش بوو، بە بوونى كێشەى كورد وەكو بابەتێكى سەربەخۆ، لە پەیوەندییە نێودەوڵەتییەكاندا.
پەیمانى لۆزان 24 ى تەموزى 1923:
    دانیشتنەكانى كۆنگرەى لۆزان هەر لەساڵى (1922ز)ەوە دەستى پێكردبوو و(لۆرد كیرزون) نوێنەرى بەریتانیاو (عیسمەت ئینۆنۆ)ى نوێنەرى توركیا لە گفتوگۆ كردندا بوون بۆ چارەسەركردنى كێشەكانى نێوانیان. ئەوەبوو هەردوولا گەیشتنە ڕێكەوتن و لە24/تەمموزى 1923ز پەیمانى لۆزان بەسترا، كە تیایدا مافەكانى كورد فەرامۆشكرا، چونكە بەمۆركردنى ئەم پەیمانە پەیمانى سیڤەر هەلوەشایەوە، لەگەڵیشیدا ئەو خاڵانەى تایبەت بوون بە كورد لە ناوچوون. تەنانەت لە پەیمانى لۆزاندا ناوى (كورد) بەهیچ شێوەیەك نەهاتبوو، بەڵام دوو مادەى تێدابوو ئەگەر بەتەواوى جێبەجێ بكرابایە هەندێ مافى كوردى دەپاراست كە بریتى بوون لە ماددەكانى (38) و (39). ماددەى (38): (توركیا بەڵێنى دابوو كە ئازادى تەواو بەهەموو دانیشتوانى توركیا بدات بەبێ جیاوازى كردن بەهۆى لەدایك بوون، یان نەتەوایەتی یان زمان یان ڕەگەز یان ئاین یان بیروباوەڕ هەروەها بەوەى كە كەمایەتییە ناموسڵمانەكان، ئازادى جولانەوە و كۆچكردنیان هەبێت).
    بێ گومان مەبەستیان لە ڕەگەزە نەتەوەییەكان كوردو ئەرمەن بوو. ومەبەست لە ئازادى جوڵانەوە، كۆچكردنیش بۆ ئاشورییەكان بووە هەروەها لە ماددەى (39) دا هاتبوو:(حكومەتى توركیا هیچ كۆسپێك ناخاتە بەردەم كەس كە نیشتەجێی توركیان، لە دەربڕین بەو زمانەى كەخۆى دەیەوێت لەمامەڵەكردنى تایبەتیدا، یان لەبازرگانى و پەرستندا وڕۆژنامەگەرى و چاپەمەنى بەهەموو شێوەكانیەوە، یان لە كۆبونەوەى سیاسیدا). 
ڕاهێنان
بۆچى مافى كورد وەكو پێویست لە چوارچێوەى پەیمانە نێو دەوڵەتیەكان رەچاو نەكراوە؟ 


كێشەى موسڵ و ڕاسپاردەكانى كۆمەڵەى نەتەوەكان سەبارەت بە كورد:
    كاتێك دەوڵەتى توركیا دامەزرا، كەمالیەكان داواى گێرانەوەى ویلایەتى موسڵیان كرد بۆ توركیا. دواى ئەوەى هەردوولا ڕێكنەكەوتن لە كۆنگرەى لۆزاندا هەردوولایەنى توركى و بەریتانى بڕیاریاندا كە كێشەى موسڵ لە پڕۆگرامى گفتوگۆكانیان دوربخەنەوە، وماوەى نۆ مانگ دیارى بكرێ بۆ هەردوو حوكمەتى بەریتانى‌و توركى، بۆ چارەسەر كردنى ئەم كێشەیە و ئەگەر لەو ماوەیەدا ڕێك نەكەوتن، لەسەر چارەسەركردنى، ئەوا كێشەكە بخەنە بەردەم كۆمەڵەى میللەتان، دواى ئەوەى هەردوولا ڕێك نەكەوتن كۆمەڵەى میللەتان بڕیاریدا لیژنەیك بنێرێت بۆ ڕونكردنەوەى ڕاستى سەبارەت بەولایەتەكە. دواى سەردانى ناوچەكەو گوێبیست بوونى بیانووى هەردوو لایەنەكەو بینینى هەندێ خەڵكى ناوچەكە لیژنە ڕایسپارد لەبەر پاراستنى بارى ئابوورى عێراق پێویستە بەگوێرەى ئەو مەرجانەى خوارەوە، ولایەتەكە بخرێتە سەر عێراق:
1. تا نزیكەى 25 ساڵ ئەو وڵاتە بخرێتە ژێر چاودێرى كۆمەڵەى نەتەوەكان.
2. پێویستە لەكاتى دیاریكردنى كاربەدەست بۆ بەڕێوەبردن و نوسینگەكانى وڵات ئارەزووى كوردەكان بەهەند وەربگیرێت، زمانى فەرمانگەو قوتابخانەكان لەناوچە كوردنشینەكان كوردى بێت.
ئەوەبوو لە 16/12/1925 كۆمەڵەى نەتەوەكان بڕیارێكى بەم شێوەى سەبارەت بە كێشەى موسڵأ دەركرد.



پەیمانى ساڵى 1930ى نێوان عێراق و بەریتانیا:
    ئەو پەیمانە بۆ كۆتایى هێنان بە ئینتیدابى بەریتانیا لەسەر عێراق بەسترا، تیایدا بڕیاردرابوو عێراق لەساڵى 1932دا سەربەخۆبێت و ببێتە ئەندام لە كۆمەڵەى نەتەوەكان. بەهیچ جۆرێك ناوى كوردى تێدا نەهاتبوو، تەنانەت ئەو ڕاسپاردانەى لیژنەى كۆمەڵەى نەتەوەكان ساڵى 1925ز ئاماژەى پێنەكرا بوو، بۆیە ئەمە بووە مایەى ناڕەزایى كورد، بەتایبەتى لە شارى سلێمانى كە لە ئەنجامدا ڕاپەڕینى بەردەركى سەراى شارى سلێمانى ساڵى 1930ز لێكەوتەوە، كە قوتابیان ڕۆلێكى گرنگیان تیادا بینى وكاربەدەستانى دەوڵەتى عێراقى بەتوندى وەڵامیان دایەوەو چەندین كەسى تێدا كوژرا و بریندار بوون. هەر بۆیەش بە ڕۆژى ڕوداوەكە دەوترا شەشى ئەیلولى ڕەش یان شەشى ئەیلولى خوێناوى.


پەیمانى سەعد ئاباد ساڵى 1937ز:
    لە ڕۆژى 8ى تەمموزى ساڵى 1937 پەیمانى سەعد ئاباد لە نێوان عێراق وتوركیا ئەفغانستان و ئێران لە (تاران)ى پایتەختى ئێران مۆر كرا، لە خاڵى حەوتەمى پەیمانەكەدا هاتبوو:
    هەموو لایەنەكان بەڵێن دەدەن كە چ لە ناوچە سنووریەكان و چ لە ناوچەكانى ترى وڵات، ڕیگا نەدەن بەپێك هێنانى دەستەى چەكدار، كۆمەڵەو هەرشتێكى تر ببێتە مایەى تێكدانى ئاسایش، یاخود زیان گەیاندن بەڕژێمى فەرمانڕەوایى. مەبەست لەمەش ڕێگرتن بوو لە خەباتى كورد لەهەرسێ دەوڵەتى عێراق و ئێران و توركیا.

ڕۆلى ڕۆشەنبیران لە شۆڕشەكاندا:
   لەماوەى نێوان هەردوو جەنگى جیهانیدا چەندین شۆڕش و ڕاپەرین لە هەموو بەشەكانى كوردستاندا بەرپابوون، بۆ بەدەستهێنانى مافە نەتەوایەتیەكانى كورد. بەڵام تێبینى ئەوە دەكرێ كە زۆر لەو شۆڕشانە بەناوى سەركردەكانیانەوە ناونران لە ناویان دا، شێخى تەریقەتى سۆفیگەرى یان سەرەك عەشیرەت بوونە، لە كاتێكدا خەڵكى ڕۆشنبیریش بەشداریان تیادا كردووە، ڕۆلیان لە هەڵگیرساندنى و ڕووداوەكانى دا هەبووە. بۆ نموونە كۆمەڵەى ئازادى ڕۆلى بەرچاوى هەبووە لە نەخشە كێشان بۆ شۆڕشى شێخ سەعید لە كوردستانى باكوور. ژمارەیەك ئەفسەرى خوێندەوار ڕۆلى گرنگیان لەشۆڕشەكانى شێخ مەحموودا هەبووە. و هەروەها سمكۆ پەیوەندیەكى پتەوى لەگەڵ كەسایەتى ڕۆشنبیرى كوردى عەبدولڕەزاق بەدرخاندا هەبووە. بەڵام شۆڕشى ئارارات و دەرسیم، هەروەها ڕاپەرینى (بارزان)ى دووەم لەساڵى (1943ز -1945ز) بەناوى سەركردەكانەوە ناونەنراون.
پەیوەندى نێوان بەشەكانى كوردستان:
    هەرچەندە پەیوەندى نێوان ئەم شۆڕشانە دەگمەن بووە، بەڵام نموونەى پەیوەندى نێوان سمكۆى شكاك و شێخ مەحموود، بەدەستەوە هەیە، كە یەكەمیان لە سەردەمى ئیدارەى دووەمى شێخ مەحموود سەردانى شارى سلێمانى كردووە. و لەگەڵ ئەوەى دەوڵەتانى دەسەڵاتدار زۆر بەتوندى ڕووبەڕووى ئەم شۆڕشانە بوونەتەوە، تەنانەت ژمارەیەك لە سەركردەكانى ئەم شۆرشانە لەنێوبراون. بەڵام لەوانەیە لەو ماوەیەدا شۆڕشەكانى شێخ مەحموود زیاترین دەسكەوتى هەبێ، بەتایبەتى كە یەكەمین ئەنجومەنى وەزیران لە مێژووى كوردا لە سەردەمى ئیدارەى دووەمى شێخ مەحموود لە ساڵى 1922ز لە شارى سلێمانى پێك هات، وشێخ قادرى حەفیدى براى بوو بە یەكەم سەرۆك وەزیرانى كورد لە مێژوودا.

هاوكارى نێوان دوژمنانى كورد:
    هێزە نێو دەوڵەتى و هەرێمایەتییەكان، لە دامركاندنەوەى شۆڕشە كوردیەكاندا هاوكاریان كردووە، لە ئەنجامیشدا شۆڕشەكانى كورد، نەیانتوانیوە ڕووبەڕووى ئەو هەموو هێزانە ببنەوە و دامركێنراونەوە. لەم ڕوەوەش ئینگلیز ڕۆلى گرنگى هەبوو لەدامركاندنەوەى شۆڕشەكانى كوردستانى باشوور. فەڕەنسیەكان یارمەتى توركیایاندا لە دامركاندنەوى شۆڕشى شێخ سەعیدى پیران لە كوردستانى باكوور. هەروەها كەمالیەكان گورزى كاریگەریان لە سمكۆى شكاك دا، هەرچەندە شۆڕشەكەى ئەو لە كوردستانى ئێران بەرپابوو.
    ئەگەر چى لایەنى نەتەوایەتى و ئایینى ڕۆلیان هەبووە لەم شۆڕشانە، بەڵام بە شێوەیەكى گشتى، لایەنى نەتەوایەتى زیاتر زالأ بووە بەسەر لایەنى ئاینیدا. تێكهەڵكێشكردنى ئەم دوو لایەنەش، گڕوتینێكى پترى بە شۆڕشەكان دەدا.
    هەر چەندە دەسەڵاتدارانى دەوڵەتانى عێراق ، توركیا ، ئێران زۆر بە توندى، ڕووبەڕووى ئەم شۆڕشانەبوونەتەوە. بەڵام ئەمە پاڵى بەكورد نەناوە، كە پەنابباتە بەر تیرۆركردنى خەڵكى سڤیل. ئەمەش لایەنێكى پڕشنگدارى شۆڕشە كوردییەكانە.
    شۆڕشى دووەمى (بارزان) (1943 ــ 1945)، لە چەند ڕوویەكەوە جێگاى سەرنجە. بۆ یەكەمجار لەم شۆڕشەدا كەسایەتى مەلا مستەفاى بارزانى، وەكو سەركردەیەكى كورد بەدیاركەوت، پارتى هیوا كە پارتێكى سیاسى كوردى بوو لە ساڵى 1939 دامەزرا بوو، لایەنگیرى ئەم شۆڕشەی كرد، هەروەها چوار ئەفسەرى ناودارى كورد (مستەفا خۆشناو، محەمەد قودسى، خیروللا عەبدولكەریم، عیزەت عەبدولعزیز) پەیوەندیان بە شۆڕشەوە كرد كە خەڵكى سلێمانى و هەولێر و ئامێدى بوون. بەمەش خەباتى سۆران و بادینانیان بەیەكتر بەستەوە.














((راهێنان))
پرسیار:
1- بۆچى كە لە ماوەى جەنگى یەكەمى جیهانیدا، كورد زیانێكى زۆرى بەركەوت، هەر چەندەكە كورد لایەنێكى جەنگەكەش نەبوو؟
2- چ لە بارەى كۆمەڵەى عەزمى قەوى دەزانى؟
3- شۆڕشى مەشروتیەت (دەستورى) چ كاریگەریەكى لەسەر بارودۆخى سیاسى كوردستان هەبوو؟
4- گرنگى پەیمانى سێڤەر چى بوو ڕوونى بكەرەوە؟
5- بۆچى شۆڕشى دووەمى بارزان (1943 ــ 1945) تایبەتمەندیەتى خۆى لە ناو شۆڕشەكانى ترى كوردا هەیە؟
وەڵامى ڕاست هەڵبژێرە:
1- ناحەزانى كورد لە دژایەتى كردنى كوردستان ڕێكن.....كورد چۆن بەرامبەر بەمان ڕەفتار بكات.
أ- لەگەلیان بەجەنگ بێت.
ب- دبلوماسیەت و دیالۆگیان لەگەڵ بەكاربێنن.

2- لەم سەردەمە هەڵێكى گەورە بۆ كورد ڕەخساوە بۆ قۆزتنەوەى ئەم هەڵە پێویستە:
أ: لە نێوان خۆماندا تەباو برا بین.
ب: یەكتر قبول نەكەین.



ڕاهێنان
    مێژووى گەلى كورد هەروەكو مێژووى گەلانى تر، خۆشى و ناخۆشى تێدایە، بەڵام دوژمنانى كورد دڕندانە تر پەلامارى كوردیان داوە...كورد بونەتە قوربانى ئەم هۆكارانە:        








((چارەسەرى سیاسی كێشە)) دەكرێت بە:
