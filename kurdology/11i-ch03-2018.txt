

بەشى سێیەم

ئەدەب و ڕەوانبێژى كوردى
 
 لە بارەى ئەدەبەوە

    هەموو ئەو چالاكییانەى ئادەمیزاد لە بوارى داهێنانى گوتەیی ئەنجامیان دەدات، یان (زانست)ن و یانیش (هونەر)، ئەدەب دەكەوێتە خانەى هونەرەكان، وەكو هەر یەكە لە (مۆسیقا) و (ڕەسم) و (بیناسازى)و...هتد وایە.. جیاوازى نێوان (زانست) و (هونەر)یش بێگومان زۆرە، یەك لە گرنگترینى ئەو جیاوازیانە  ئەویە، كە (زانست)ەكان هەر كامەیان بن، شتانى گشتین و سوود بە هەمووان دەگەینن، بۆ نمونە: كارەبا، میكانیك، پزیشكى، كیمیا، فیزیا، ئابورى، زەویناسى، زیندەوەرزانى و...هتد، هەموو ئەوانە بەرهەمەكانیان بۆ هەمووانە، سوودەكانیان دەڕژێتە خانەى گەورەو بچوك، زانا و نەزان، شارى و لادێیی و هەموو كەسێك، لە هەر شوێن و كاتێك بن، كەسیش ناتوانێت لە سوودى ئەو زانستانە چاوپۆشى بكات و بڵێت: (من پێویستم پێیان نییە).. بەڵام (هونەر)ەكان شتى تایبەتین، پەیوەندییان بە زەوق و سەڵیقەى خەڵكێكى تایبەتەوە هەیە، دەشێ ئەو شیعرەى بە لاى كەسێكەوە جوان بێت، بە لاى یەكێكى دیكە جوانى تیا نەبێت، یان ئەو پارچە مۆسیقایەى خەڵكێك پەسندى دەكات، دەشێ دەیان كەسى دیكە ڕەتى بكەنەوە، ئەو گۆرانییەى هەندێ كەس لەزەتى لێوەردەگرن، دەشێت خەڵكێكى زۆر لەوان زیاتر حەز بە بیستنى نەكەن، ئەو تابلۆیەش كە سەرنجى یەكێك ڕادەكێشێت، دەشێت زۆرێكى تر بەلایانەوە گرنگ نەبێت و بەم شێوەیە.

ئەدەب
ئەدەب لە ڕووى (وشە)ییەوە، نواندنى خوڕەوشت و هەڵسوكەوتى جوانە لە مامەڵەو پەیوەندى كردن لەگەڵ كەسانى بەرامبەردا، بەو شێوەیەى كە عورف و عادەت و ئایین و نەریتى هەر كۆمەڵگایەك پەسندییەتى.
بەڵام (ئەدەب) وەكو (زاراوە) لە واتا وشەییەكەى جیایە، بریتییە لە نواندنى هونەر لە (گوتە) و (قسەكردن)دا، كە لە گەلێ ڕووەوە پێناسەى كراوە، وەكو لە خوارەوە هەندێ لەو پێناسانەى دەخەینە ڕوو.

چەند پێناسەیێكى ئەدەب
ئەدەب وەكو هەر بابەتێكى دیكەى بوارى هونەر پێناسەى زۆرى بۆ كراوە، هەندێ لە گرنگترینى ئەو پێناسانە لەمانەى خوارەوە كورتدەكەینەوە:
1ـ ئەدەب: یەكێكە لە هونەرەكان وەكو ڕەسم و مۆسیقا و بیناسازى و ... هتد وایە، بەڵام جیاوازى لەگەڵ هەموو ئەو هونەرانەى تر لە كەرەسەكەیەتى، كەرەسەى مۆسیقا (دەنگ)ە، كەرەسەى ڕەسم (بۆیە)یە، كەرەسەى بینا ئەو دار و بەرد و ئاسن و شتانەى ترە، كە بینایان پێ درووست دەكرێت، كەرەسەى (ئەدەب)یش (وشە)یە.
2ـ ئەدەب: تۆمارى بیرى پەسندە.
واتە: دەقە ئەدەبیەكان لە هەموو سات و سەردەمێكدا هەمیشە پارێزگارى لە داب و نەریت و ئەقڵیەتى بەرزو تێگەیشتنى جوان بۆ گەردوون و ژیان دەكەن و ئەوە لەخۆدا هەڵدەگرن، كە كۆمەڵگا بەرەو كەنارى ئارامى و خۆشگوزەرانى و ئاسوودەیی دەبەن.
3ـ ئەدەب: بریتییە لە ڕەنگدانەوەى بارى ژیانى كۆمەڵگا لە هەموو ڕووەكانى ئایینى و ئابورى و كۆمەڵایەتى و سیاسى و ئەقڵى و فیكرى و دەروونى و ڕۆشنبیرى و...هتد.
4ـ ئەدەب داڕشتنێكى هونەرییە بۆ ئەزموونێكى شیعرى.




مێژووى سەرهەڵدانى ئەدەب
مێژووى سەرهەڵدانى ئەدەب بۆ مێژووى سەرهەڵدانى بیرى نواندنى هونەر لە قسەدا لە لاى ئادەمیزاد  دەگەڕێتەوە، كە ئەم مێژووە بە ڕۆژ و مانگ و ساڵ دەستنیشان ناكرێت، چونكە مێژووێكە بەر لە دەستپێكردنى نووسینە، بەڵام بە وردبوونەوە دەگەینە ئەو ڕایەى، كە هەر لەگەڵ درووستبوونى یەكەم كۆمەڵەى مرۆیی لەسەر پشتى ئەو زەوییە، لە قسەكردندا هونەر نوێندراوەو خەڵكێك هەبووە بە هۆكارى جۆراوجۆر هەمیشە بە بەراورد لەگەڵ خەڵكانى تر قسە خۆشتر و پوختتر و بەهێزتر بووە، قسەكانى پوخت و چەشەدار بوونە، ئەوەش خۆى لە خۆیدا ئەدەب بووە، بە واتا سادەكەى.

ئەدەبى كۆنى میللەتان
ئەدەبى كۆنى تەواوى ئەو میللەتانەى مێژوویەكى دێرینیان هەیە، پێى دەگوترێت ئەدەبى فۆلكلۆر.. (فۆلكلۆر) زاراوەیەكە مێژوویەكى دیاریكراوى هەیە، بۆ یەكەمجار لێكۆلەرى ئینگلیز (ولیەم جۆن تۆمس) لە لێكۆلینەوەكانى خۆیدا ساڵى 1867 ئەو زاراوەیەى (فۆلكلۆر)ى بۆ هەموو ئەو بەرهەمانەى ئەدەبى كۆن بەكار هێنا، كە خاوەنیان دیارنەبوو و بە ئەدەبى سەرزارى دەناسران، ئینجا لە دواى ئەو، لێكۆلەرانى ئەوروپاو لێكۆلەرانى ڕووس و عەرەب و كورد و نەتەوەكانى تریش بەكاریان هێنا، ئەمەش چونكە زاراوەیەكى گشتگیرە سەرجەم فۆڕم و شێوەكانى ئەدەبیاتى فۆلكلۆر دەگرێتەوە، لێكۆلەرانى لە زاراوەى نەتەوەیی و ناوچەیی زۆر و لەیەكجیا دەربازدەكرد، چونكە كە دەڵێیت فۆلكلۆر، لاى كورد و عەرەب و فارس و ئینگلیزو سەرجەم گەلانى دیكەى ڕۆژهەڵات و ڕۆژئاوا هەر هەمان واتا دەگەینێت، بۆیە بە زوویی هەموو نەتەوەیەك پەسندى كردو بەشى كۆنى ئەدەبە سەرزارەكەیان بەو ناوە پۆڵێن كرد.
تایبەتمەندییەكانى ئەدەبى فۆلكلۆر
ئەدەبیاتى فۆلكلۆر چەندین تایبەتمەندى هەیە، لەوانە گرنگترینیان:
1ـ خاوەنى دیار نییە، ئەوەش لەبەر دوو هۆ:
أ ـ مێژووى بەشێكى ئەو بەرهەمانە بۆ سەردەمى پێش سەرهەڵدانى نووسین دەگەڕێتەوە، كە ئەوسا بە دەم و پشتاو پشت لێرەو لەوێ گێڕدراوەتەوە، بۆیە خاوەنى ڕاستى ئەو بەرهەمانە ون بووەوەو دەگوترێت میللەت خاوەنییەتى.
ب ـ بەرهەمە فۆلكلۆرییەكان وەكو دروشم و نوكتەو حەكایەت و قسەى خۆش و بابەتانى دیكە، ڕۆژانە لەگەڵ پێشهاتەكان درووستدەبن و سەرزارى لە بازاڕ و شوێنە گشتییەكان بڵاودەبنەوە، ئەمانەش هێندە زۆرن و هێندە بە بڵاوى بەكاردەهێنرێن، عیبرەت لە واتاكانیانە نەك لە ناوى خاوەنەكانیان، بۆیە خەڵك دەقەكە دەگوازێتەوەو سوودى لێوەردەگرێت، بەڵام كەس خاوەنەكەى ناناسێت، كە ئاسانیش نییە هەموو جارێ بگوترێ ئەو بەرهەمە هى فڵانە، تەنانەت خاوەنەكەیشى مەبەستى بڵاوبوونەوەى پەیامى دەقەكەیەتى، نەك بڵاوبوونەوەى ناوى خۆى.
ئەم دوو هۆیەش بەسن بۆ ئەوەى ئەو دەقانەى كۆن و نوێى ئەدەبى فۆلكلۆرى خاوەن ون بكەن و بێ خاوەن بكەونە خانەى كەلتورى ئەدەبى و فیكرى نەتەوە.
2ـ زمانى بەرهەمەكانى ئەدەبى فۆلكلۆر زمانێكى سادەیە، زۆر بە كەمى دەربڕینى قوڕسى تێدەكەوێت.
3ـ شێوازى دارشتنی بەرهەمەكانى ئەدەبى فۆلكلۆر ئەویش ئاسان و سادەیە، هەر ئەو شێوازەى قسەكردنە، كە خەڵكى بە گشتى پێیەوەى دەدوێن و لادان بە كەمى نەبێ تیایدا ڕوونادات، ئەگەر ڕوویشى دا بە زۆرى لادانەكە واتاییە، وەكو (خوازەو خواستن و كینایە)، كە ئەمانە لە نوكتەو ئیدیۆم و پەندەكان بە دیاردەكەون و ڕەمزى جوانیان تیا بەكاردەهێنرێت، ئەو ڕەمزانە ئاسانن و خەڵك بە ئاسانى دەیانناسێتەوە.
4ـ بەرهەمەكانى ئەدەبى فۆلكلۆر لە چەندین فۆڕمى وەكو: ئەفسانە ـ حەكایەت ـ پەندى پێشینان ـ مەتەڵ ـ نوكتە و...هتد دەردەكەون.
5ـ لە ئاستى هونەریدا بەرهەمەكانى ئەدەبى فۆلكلۆر نزمترن لە بەرهەمەكانى ئەدەبى نووسراو.
6ـ ڕۆژانە بەرهەمە فۆلكلۆرییەكان درووست دەبن و ژیان بەرەوپێش دەبەن، هەبوونى كەناڵەكانى ڕاگەیاندن و ڕۆژنامەگەرى بەربڵاویش، نەك ڕێگە لە بەردەوام درووستبوونى فۆلكلۆر ناگرن، بەڵكو زۆرجار دەبنە هۆى بە خێرایی بڵاوبوونەوەى ئەو دەقە نوێیانەى فۆلكلۆر.
7ـ زۆرێكى بەرهەمە فۆلكلۆرییەكان، لەبەر ئەوەى گوزارشت لە ئێش و ئازارە مرۆییەكان دەكەن، سنوورى نەتەوە دەبڕن و لاى زۆربەى نەتەوەكانى تر، بە زمانى خۆیان دەگێڕدرێتەوە، بەوەش سیماى نەتەوەیی كەمتر بۆ دەقى ئەدەبى فۆلكلۆرى درووست دەبێت و زۆرتر ئەو بەرهەمانەى فۆلكلۆر وەكو ئەدەبى جیهانى دەردەكەون.

ئەركەكانى ئەدەبیاتى فۆلكلۆر و ئەدەب بە گشتى
ئەدەب بە شێوەیەكى گشتى و ئەدەبیاتى فۆلكلۆریش بە شێوەیەكى تایبەتى ژمارەیەك ئەركیان هەیە، دەكرێ گرنگترینیان لەمانەى خوارەوە كورت بكەینەوە:
1ـ پارێزگارى كردن لە قەوارەى مەعنەوى كۆمەڵگا.. واتە پاراستنى بیروباوەڕ و عورف و عادەت و خووڕەوشتى جوانى باپیران، بۆ ئەم مەبەستە هەمیشە دەقە فۆلكلۆرى و ئەدەبییەكانیش بە گشتى بە دوو شێوە كار دەكەن، لە لایەك بەها ڕەوشتییەكانى وەكو (ڕاستى، ئەمانەتپارێزى، دەستپاكى، خۆشەویستى، تەبایی، ...هتد) بە جوان نیشان دەدەن و خۆشەویستیان دەكەن، لەو لاوەش دژە بەهاكانى وەكو (درۆ، ناپاكى، دزى، ڕق و قین و دژایەتى، ناڕێكى... هتد) ناشرین دەكەن و هەمیشە بەو شێوەیە پیشانیان دەدەن، كە مرۆڤەكان لە ئەنجامى خراپییان وشیار ببنەوەو بۆیان دەربكەوێـت ئەم دژە بەها خراپانە چ زیانێك لە مرۆڤەكان دەدەن.
2ـ بەرەوپێشبردنى گوێگر یان خوێنەر لە هەموو ڕووێكى ئابورى و سیاسى و كۆمەڵایەتى و ئەقڵى و...هتد.
3ـ بەخشینى لەزەت بە گوێگر، یان خوێنەر، ئەمەش لە ڕێگەى ئەو بەلاغەت و جوانكارى و شێوازە جۆراوجۆرە جوان و كاریگەرانەى ئودەبا دایدەهێنن.
4ـ كردنەوەى ئەقڵى مرۆڤ و گەورەكردنى، ئەوەش بە تێگەیاندنى مرۆڤەكان، كە دنیا زۆر گرنگتر و گەورەترە لەوەى هەریەكە تێیگەیشتووە، ئەگەر یەكێك وابزانێت ئەوەى هەیەتى تەواوى شتە باشەكانە، ئەوا لە ڕاستیدا وا نییە و زیان دەكات، چونكە بەم تێگەیشتنە نا دروستەى ڕێگەى بەرەوپێشچوون لە خۆى دادەخات و لە دواكەوتووییدا چەقدەبەستێت، ئەگەریش یەكێك پێى وابێت لە تاریكى و دووڕیانێكى سەخت كەوتبێ، ئەوا ئەدەب دەیخاتە سەر ئەو ڕێیەى، كە ڕێگە چارى دەربازبوونیش هەر دەمێنێ و مرۆـڤى مافخوراو و ڕاست لە ئەنجامدا هەر سەردەكەوێت.
5ـ زۆرێكی بەرهەمە ئەدەبى و فۆلكلۆرییەكان ڕۆڵى باش دەبینن لە پەروەردەكردنى منداڵاندا، حەكایەت و چیرۆك و پەند و قسەى خۆشى جۆراو جۆر شتى جوانى لێكجیا فێرى منداڵان دەكەن و بەرەو سەركەوتنیان دەبەن.

بەشەكانى ئەدەبى فۆلكلۆر
ئەدەبیاتى فۆلكلۆر چەندین فۆڕم، یان جۆرى گرنگى هەیە، لێرەدا تیشك دەخەینە سەر ئەوانەى، كە زۆر زەق و گرنگن، كە بریتینە لە:


یەكەم:  ئەفسانە
كۆمەڵێك حیكایەتى كۆنن، هەموو شتەكانى ناویان لە (پاڵەوان ـ كەرەسە ـ كات ـ شوێن ـ ڕووداو) ئەفسانەیین و ڕاستەقینە نین.. بۆ نمونە:
أـ لە واقیعدا مرۆڤ ئەگەر بوو بە دوو پارچە ئیتر ناتوانێت ئەرك ببینێ و ڕۆڵى تەواو دەبێت، بەڵام لە ئەفسانەدا دەشێت بە تەنیا (سەر)ێك یان (كەرتە مرۆـڤ)ێك ڕۆڵ ببینێت.. جگە لە مرۆڤیى ناتەواو، دیسانەوە (دێو و درنج)، (باڵندەى عەنقا)، ...هتد، كە بونیان نییە، ڕۆڵ دەبینن و دەبنە پاڵەوانى ئەفسانەكان.
ب ـ لە ئەفسانەدا دەشێت (كڵاو) یان (دەفر) یان (سنى) یان (سێو)ێك هەر كارێك بكەن، كە لە واقیعدا ئەقڵ قەبوڵى ناكات، بەڵام لە ئەفسانەدا ئەوە ئاساییەو ئەو شتانە دەبینرێن.
ج ـ كات لە ئەفسانەدا كاتیى ڕاستەقینە نییە، ئەو شەو و ڕۆژە ئاساییە نییە كە مرۆـڤ دەیانزانێت، بەڵكو دەشێت كاتژمێرێك بە قەد سەد ساڵ، یان زیاتر لە نێو ئەفسانەدا درێژ بێت.
د ـ شوێن لە ئەفسانەدا شوێنى ئاسایی نییە، بەڵكو (دوورگەى واق واق)، یان (بنى دنیا)، یان هەر شوێنێكى ترە، كە ئەقڵى مرۆـڤ ناتوانێت پەیان پێ ببات و قەبوڵیان بكات، چونكە لە واقیعدا بوونیان نییە.
ه ـ ڕووداو لە ئەفسانەدا ئاسایی نییە، بەڵكو سیمایەكى ئەفسوناوى وەردەگرێت و بە خێرایی بەرەوپێش دەچێت.




دووەم: حەكایەت یان سەربردە
ئەمانە كۆمەڵێك ڕووداوى ڕاستەقینەن، خەیاڵ لە دارشتنەوەیاندا ڕۆڵ دەبینێت، بەڵام گرنگ ئەوەیە لە چوارچێوەى ئەقڵدان، ئادەمیزاد كە دەیانبیسێت، لەگەڵیان تێكەڵ دەبێت، دەزانێت ئەو شتانەى بیستنى ڕاستن،  ڕوویانداوە، یانیش دەشێت ڕوو بدەن.. ئەوانەش دوو جۆرن:
أ ـ هەیانە بە زمانى گیانداران گوزارشت دەكەن.. ئەم حەكایەتانە دیارە ڕەمزین و بیرۆكەى بەهێز بە شێوەیێكى ئاسان پێشكەش دەكەن، بۆیە زۆربەى حەكایەتى لەم شێوەیە بۆ منداڵان دەگێڕدرێتەوە، منداڵ پێیان دڵخۆش دەبێت و چێژى خۆشیان لێوەردەگرێت، لە هەمان كاتدا لەو بوارەش كە حەكایەتەكە چارەسەرى دەكات، منداڵان پێیان پەروەردە دەبن، لە هەمان كاتدا گەورەش سوود لەو حەكایەتانە دەبینن و چێژ و ئەقڵیەتى خۆش و جوانیان لێوەردەگرن.. نمونەى ئەو جۆرە وەكو حەكایەتى (مەڕۆكە و بزنۆكە) كە ئەمە زۆر بەناوبانگە، حەكایەتى (دایكە بزن و كاریلەكانى)، حەكایەتەكانى بە زمانى (ڕێوى) و (شێر) و (سەگ) و (پڵینگ) و ... چەندانى دیكە.
ب ـ هەیانە بە زمانى مرۆڤەكان گوزارشت دەكەن.. ئەم حەكایەتانە بە زۆرى حەكایەتى پاشایانن، واتە ئەو حەكایەتانەن، كە پاشایان تێیاندا بە زۆرى بە دیار دەكەون، هەروەها تەواوى خەڵكى تریش چ لە تەك پاشاكان و چ لە شوێن و بوارەكانى دیكەى ژیان لەگەڵ یەكترى بە دیاردەكەون.






ئامانجى حەكایەتەكان
بە شێوەیێكى گشتى ئامانج لە حەكایەتیش چەند شتێكە، لەوانە:
1ـ بەخشینى چێژ و لەزەتى تایبەت بە گوێگران.
2ـ كردنەوەى ئاسۆى بیر و دەوڵەمەندكردنى حیكمەت و تێگەیشتنى خەڵكى لەمەڕ مەسەلە گرنگەكان، بۆ ئەوەى لە كاروانى دوورودرێژى ژیاندا بێكێشە بن و بە ئاسانى بتوانن سەركەوتن بەدەست بێنن.

سێیەم: پەندى پێشینان
ئەمانە پوختەى بیر و ئەزموونى مرۆڤن، هەموو بوارەكانى ژیان لە كۆمەڵایەتى و سیاسى و ئابورى و كشتوكاڵ و ئایین و دەروون و...هتد دەگرنەوە.. لەبەر گرنگییان پێناسەى زۆریان بۆ كراوە.. یەكێك لەمانە:
پەندى پێشینان بەشێكە لە ئەدەبیاتى فۆلكۆر،  زۆرینەى خەڵكى لە كۆڕ و دانیشتنە تایبەتیەكانى خۆیانەوە دووبارەى دەكەنەوە، دەیكەنە یاساو بنەماى ئەوتۆ فەلسەفەى ژیانى خۆیانى لەسەر دادەمەزرێنن، لە ڕوانگەیەوە بۆ شتەكان دەڕوانن، بە هۆیانەوە لە كاتى ئەنجامدانى هەر كارێكەوە هەر لەسەرەتاوە دەست بە هەندێ بیرى پێشینە دەگرن، كە تەسلیمى دەبن و بڕواى پێدەكەن، بۆیە ئەو پەندانە كاریگەری گەورەیان هەیە، لەسەر دەروونى زۆرینە


گرنگى پەندى پێشینان
گرنگى ئەو پەندانە لەوەدایە، كە ئەو پەندانە هەریەكەو دواى ئەزموونێك درووست بووەو وەك باپیران خۆیان دەڵێن: (هەر عەقڵەك لە خەسارەكى).. واتە: لە هەر زیانێ، لە هەر نووشستیێك، كە لە ئەنجامى گرتنەبەرى كارێكدا لە بوارى كۆمەڵایەتى، یان سیاسى، یان بازرگانى و...هتد، تووشى مرۆـڤ دەبێت، مرۆڤەكان ئەزموونێكیان لا درووست بووەو زانیویانە دەبوو كارەكەیان بەوجۆرە نەكردباو ئەگەر جارێكى دیكە بیریان لە ئەنجامدانى كارێكى هاوشێوە كردەوە، ئەوا دەبێ ئاواو ئاواى بكەن، بۆ ئەوەى لە هەڵەى جارى گۆرین نەكەونەوە، یان ئەنجامى ئەمجارەیان لەوەى پێشوو باشتر بێ و ڕێگەیان ئاسانتر و دەستكەوتیان بەسوودتر بێت.
ئەم پەندانە ئەگەرچى ڕۆژگارى درووستبوونیان بۆ مێژووێكى زوو بگەڕێتەوەو ئێستا نە شوان و گاوان و  سەپان وەك جاران، نە گیشەو درووێنەو شۆبڕینى وەكو ئەوسا، نە ژیانى سادەو دەوارنشینى و كۆچەرى پێشوو، نە خەڵكانیش لە ئاستى بیرى و ڕۆشنبیرى وەكو ئەوسا نەمابن، چونكە ژیان لە زۆربەى ڕووەكانەوە بە هۆى تەكنەلۆژیاوە گۆڕانى بەسەردا هاتووە، بەڵام زۆرینەى پەندەكان كۆن نابن و بە بەرەوپێشچوونى سەردەم و نوێبوونەوەى هۆكارەكانى ژیان ئەوانیش خۆیان دەگۆڕن و بە گیانێكى نوێوە دێنەوە پێش، دیسانەوە بە هێزەوە خۆیان دەچەسپێنن، چونكە ئەگەر دەربڕینەكانیشیان سادە بن و بە زمانى ئاخاوتنى ئاسایی خەڵكى بن، بەڵام چەمكەكانیان بەهێزەو لەودیوى دەربڕینەكانەوە، دوورى دیكەیان هەیەو خزمەتى گەورەتر دەكەن، ئەوەتا كە كاتێك ئەو پەندەى پێشینان دەڵێت: (دۆستت هەزار بێ كەمە، دوژمنت یەك بێ غەمە)، دەبینین ئەگەرچى لە ژیانى شارستانى ئەمڕۆى لە سایەى تەكنۆلۆژیاوە سەرقاڵى زۆربەى خەڵكان و هەبوونى دەزگا جۆراو جۆرەكانى پۆلیسى ئاسایی و نەهێشتنى تاوان و ئاسایش و..هتدیش، لەگەڵ بوونى ناوەندیەت لە یاساش، كە وابەستەى بوونى حكومەتن، ئیدى نە دۆستە زۆرەكان وەك ئەوسا خزمەت بە بەرژەوەندییەكانى هەر تاكێك دەكەن، نە بە تەنیا دوژمنەكەش دەتوانێت لەشكركێشى بكات و دوژمنەكەى تێكبشكێنێ و لە نێوى ببات، چونكە دادگاو لێپرسینەو پڕنسیپە نێونەتەوەییەكان هەنە، بەڵام دیسانەوەش مرۆـڤ لە دۆستدا هەر چاوەڕوانى چاكەیە، بە پێچەوانەوە بە هۆى بووى ناحەز و دوژمنیشى با بچوكترین كەسیش بێت، هەر ناڕەحەتەو ناتوانێت دڵنیا بێت، واتە: لە بەرامبەر بچوكترین دوژمنیشدا مرۆـڤ هەر گرژ و نائارمەو هەمیشە لە مەترسى ئەوەدا دەژى، ئەگەر ڕاستەوخۆش نەبێ، ئەوا ناڕاستەوخۆ پیلانێكى لە دژدا بگرێ و زیانێكى لێبدات، كەوابێت بۆ ئەمڕۆش پەندەكە هەر بە زیندوویی ماوەتەوەو دڵى لە لێدان نەكەوتووە، بۆیە ئێستاش بە بڕوایەكى زۆرەوە، خەڵكان یەكدى بەوە ئامۆژگارى دەكەن، كە: (دۆستت هەزار بێ كەمە، دوژمنت یەك بێ غەمە).

جۆرەكانى پەندى پێشینان
پەندى پێشینانى كورد بە شێوەیەكى گشتى یان ڕستەیەكى سادەیە یان دێڕێك یان دوو دێڕە هۆنراوەیە.. بۆ نمونە:
یەكەم: ڕستەیەكى سادەى واتادار:
ـ كاى كۆن بە با مەكە
ـ هەر ئەقڵەك لە خەسارەكى.
ـ كوتك دەزانێ قۆناغ لە كێیە.
ـ هەر عەقڵەك لە خەساڕەكى.
ـ زمان بیەڵێ سەر سەلامەتە
ـ نەزان بە پێیەك زانا بە دوو پێ تێدەكەوێ
دووەم: دێڕە شیعرێك:
ـ ئازار بە ئازار دامەمركێنە
بشڕەنجێ دڵى كەس مەڕەنجێنە
ـ ئازایی باوان بە واریسى نابڕێ
زۆر وەجاغزادە لە برسا ئەمرێ

تایبەتمەندییەكانى پەندى پێشینان
1ـ بە زمانى سادە داڕێژراون.
2ـ شێوازى درووستبوونى ڕستەكانیان شێوازى قسەكردنى ئاساییە.
3ـ چەمكى بەهێز پێشكەش دەكەن.
4ـ بەرانبەر زوو تێیان دەگات و بەم هۆیەوە قسەكەر بە ئاسانى مەبەستى خۆى دەپێكێت، واتە: ڕێگا كورتكەرەوەیە بۆ قسەكەر و بۆ گوێگریش.
5ـ بە هەموو بوارەكانى ژیان شۆڕبوونەتەوەو هیچ بوارێك لە بوارەكان، یان لایەنێ: لە لایەنەكانى ژیان نەماوە، كە پەندى شیاو بەخۆى نەبێت.
6ـ لەسەر زارى هەموو خەڵكانن، واتە: خۆیان بەر لە ناوى خاوەنەكانیان بڵاوبوونەتەوە، بۆیە خاوەنیان ونەو میللەت هەمووى خاوەنیەتى.
7ـ هەر بە هۆى زۆر بڵاوییان لە هەر شوێنێك، یان هەر قسەكەرێك بە شێوەیەك پەندەكان بەكاردێنێت.
چوارەم: ئیدیۆم
كۆمەڵێك ڕستەى هێما ئامێزى كورتە، گوزارشت لە شتە جۆراوجۆرەكان دەكەن، بە وشەو دەستەواژەى كورت واتاى گەورەو زۆر دەگەینن.. بۆ نمونە:
أ ـ دوو زمانە..    واتە: (كەسێكە لاى تۆ بە زمانێك و لاى بەرامبەرەكەت بە زمانێكى دیكە قسە دەكات)
ب ـ دەستى كورتە..   واتە: (كەسێكى هەژارە)
ج ـ زمانى درێژە..    واتە: (لە قسەكردندا زۆر دەڵێت و سنورى شەرم و حەیا ناپارێزێت، هەرچى بێتە سەر زمانى دەیڵێت)
د ـ قەوانى هەڵناگرتەوە! واتە: ڕووحى گەورەیە
ه ـ بە هەموو دەمێ ماڵى لەسەر پشتى كەرێیە! واتە: لە چ جێیان نیشتەجێ نابێ و نازانێ لە جێیەك خۆى بگونجێنێ، یانیش نایەڵن لە چ جێیەكى ماوەیێك بمێنێتەوە، چونكە كرێچییەو هەژارە خانووى خۆى نییە.
و ـ دارەكى لە ڕووحى دام! واتە: زیانێكى گەورەى پێ گەیاندم و گەلێكى ئازار دام.

پێنجەم: نوكتە
ئەمانە كۆمەڵێك باس، یان حیكایەتى كورتن، شێوازێكى كۆمیدییان هەیە، مەبەستیانە واقیعێكى خراپ لە ڕووێك لە ڕووەكانەوە زەقتر بكەنەوە، بە زۆربەى لایەنەكانى ژیاندا شۆڕبوونەتەوە، بەڵام لە زۆربەى سەردەمەكاندا و لە سەردەمى نوێش بە تایبەت نوكتەى سیاسى گرنگى تایبەتى پێدەدرێت و بەردەوام لە زۆربوون و درووست بوون دەبێت. بۆیە وەكو هەر هونەر و فۆڕمێكى دیكەى ئەدەبى پێناسەى زۆر بۆ نوكتە كراوەو لە ڕەهەندى لێكجیاوە تەماشاى كراوە.. لە خوارەوە هەندێ لەو پێناسانە دەخەینە بەرچاو:
ـ لە ڕووى زمانییەوە نوكتە بە واتاى ئەو مەسەلە وردە دێت، كە لە گۆشەنیگایەكى وردو فیكرێكى قووڵ و ئامانجێكى دیاریكراوەوە درووست دەكرێ.
ـ جان فوراستی پێى وایە: نوكتە هۆكارێكە بۆ گوتن و بیركردنەوەو تەواسوڵ، دیاردەیێكى سایكۆلۆجى و سۆسیۆلۆجییە.
سولی دەڵێت: هۆكارێكى خەباتى كۆمەڵایەتییە، سەبارەت بە هەژارو چەوساوەكان بە گشتى و ژن و منداڵ و زەحمەتكێشانَیش بە شێوەیێكى تایبەتى، ئامرازێكیە بۆ وەدەستخستنەوەى پێگەو نرخى تایبەتى خۆیان.


كۆنترین نوكتە

ڕۆژنامەى (لیبراسۆن)ى فڕەنسى ئەنجامەكانى لێكۆلینەوەیێكى زانكۆى (وولویرامبتۆن)ى بڕیتانیی بڵاوكردبۆوە، كە لە بارەى مێژووى سەرهەڵدانى نوكتەوە ئەنجامدراوە، بە پێى ئەو لێكۆلینەوەیە: نوكتە بۆ یەكەمجار لە لایەن فیرعەونەكانى میسر و سۆمەرییەكانى باشوورى عێراق بەرهەم هێنراوە، كۆنترین نوكتە تەمەنى (3900) ساڵە، ئەوەش ئەو كاتە درووستبوو، كە سۆمەرییەكان بۆ گوزارشتكردن لەو ئازارانەیان كە لە دەست ژنەكانیان تووشیان دەبوو، پەنایان بردە بەر نوكتە. دكتۆر (بۆل ماكدۆنالد) مامۆستاى زانكۆى ناوبراو ئەوەشى گوت: نوكتە بە پێى كات و شوێنەكان گۆڕانى بەسەردا دێت، جارێكیان شێوەى مەتەڵ و جارێكى دیكەش شێوەى گاڵتەو گەپ وەردەگرێت، هەروەها ئەوەشى زیادكرد، كە: مەبەست لە نوكتە هەر لەو ڕۆژەى درووستكراوە تا ئەمڕۆ گوزارشت كردن لە بابەتە قەدەغەكراوەكانە، بەڵام لە ڕێگەى گاڵتەوگەپەوە، كە بەمە نوكتە دەتوانێ باسى ئەو بابەتەش بكات و خۆى لە سزاى یاساش بدزێتەوە.

ڕووخسارى نوكتە
نوكتە بە شێوەیەكى گشتى لە چەند فۆڕمێك دەردەكەوێت، لەوانە گرنگترینیان:
1ـ لە شێوەى حەكایەتێكى كورت.. بۆ نمونە:
دوو سێ قوتابى لەگەڵ مامۆستاكەیان دەیاننووسى، كە وانەكە تەواوبوو و مامۆستا تەختە ڕەشەكەى سڕیەوە، ئەوانیش دەفتەرەكانى خۆیان سڕیەوە!!
2ـ لە شێوەی گتوگۆیێكى كورت.. بۆ نمونە:
یەكەم: ئەرێ بە ڕاى تۆ تەلەفزیۆن خەڵك ڕۆشنبیر دەكات؟!
دووەم: ئەى چۆن؟
یەكەم: بەڵگەت چییە؟
دووەم: بەڵگەم ئەوەیە، هەر كاتێك منداڵ تەلەفزیۆن بكەنەوە، من دەچمە ژوورەكەى تر بۆ خۆم دەخوێنمەوە!!!
شەشەم: مەتەڵ
كۆمەڵێك ڕستەو پەڕەگرافى پرسیار ئامێزن، بە ڕەمز باس لە شتێك دەكەن، دواتر دەپرسن: ئەو شتە چییە؟ ئەوەش لە كۆنداو ئێستاش گرنگی تایبەتى هەبووەو هەیە، جارى وا هەبووە  بە تایبەت لە كۆندا كە دەزگاكانى ڕاگەیاندن نەبوونە، ئەو مەتەڵانە بوونەتە مایەى بەسەربردنى كات و، ئەوەى هەڵیهێنابن، ئەوا بە بیرتیژ و زیرەك ناسراوە.. لەو مەتەڵانە:
أـ ئەمە چییە؟ ئەملا دیوار ئەو لا دیوار، تیایدایە سەگێكى هار؟  وەڵام: (زمان)ە كە لەنێو (دەم)دایە.
ب ـ بە پڕى نیوەیەو بە نیوەیی پڕە؟ وەڵام: (مانگ)ە

حەوتەم: گۆرانى
ئەمانە (شیعر)ن، لە فۆلكلۆردا پێیان دەگوترێت (گۆرانى) چونكە لە كۆندا نووسین نەبووە شاعیرەكە وەكو گۆرانى پێشكەشى كردوون، بەڵام لە سەردەمى نوێ پێى دەگوترێت شیعر، چونكە شاعیر شیعرەكە دەنووسێت، لە پاشان گۆرانیبێژێك دێت شیعرەكە دەكاتە گۆرانى.
گۆرانییە فۆلكلۆرییەكان بواریان زۆرەو هەموو لایەنەكانى ژیانى كۆن بە گوێرەى سەردەمەكان دەگرێتەوە، دەشێت سیاسى بن، یان ئایینى، یان كۆمەڵایەتى، یان وەسفى سروشت و، ...هتد.

 






ساڵى دووەم

وەرزى دووەم










 
ئەدەبیاتى هونەرى بەرز

یەكەم: شیعر
یەك لە دوو شێوەكانى دەربڕینى ئەدەبییەِ، خەیاڵ و سۆز و بیر لە داڕشتنیدا ڕۆڵى سەرەكى دەبینن، مێژووى سەرهەڵدانى بۆ ڕۆژگارى بەر لە نووسین دەگەڕێتەوە، ئەو ڕۆژەوەى ئادەمیزاد بیرى لەوە كردەوە، گوتەو دەربڕینەكانى ڕێك و كێشراو بن، قالبدار و قیاسى بن، ئیتر لەو ڕۆژەوە شیعر پەیدا بوو، تا ئەمڕۆشى لەگەڵدا بێ، بەشێكى گەورەى ئەدەبیاتى هەموو میللەتانى دونیا هەر بە شیعر دەنووسرێتەوە.. شیعر فۆڕم و جۆرى زۆرى هەیە، لە خوارەوە تیشك دەخەینە سەر هەندێكیان، لەوانەى كە لە ئەدەبیاتى كوردیدا هەن.

جۆرەكانى شیعرى كوردى
لە ڕووى ڕووخسارەوە شیعرى نووسراوى كوردى، ئەم جۆرانەى هەیە:

یەكەم: بەیتى یەتیم
بەیتى یەتیم، یان تاكە دێڕ، یان دێڕى موفرەد، ئەو تەنیا دێڕەیە، كە شاعیر بە تەنیا دایناوە، چ بەیتێكى دیكەى لەگەڵ نییە، لە ئەدەبیاتى كلاسیزمى كوردیدا لەم جۆرە بەیتانە زۆرن، بۆ نمونە:
ـ مەنزڵى مەئمەن نەماوە ئێستەكە ئەییامەكە
ڕاحەتى مومكین نییە، نەچیە مەدینە، یان مەكە... (حاجى قادرى كۆیی)
ـ گەر ڕەفیقت یارى صادق بێ چ باكى ڕێگەتە
گەر كەسى بەدخوت لەگەڵدا بێ، جەهەننەم جێگەتە... (جەنەڕال ئەمین فەیزى بەگ).
دووەم: دوو بەیت
بریتییە لەو شیعرەى، كە تەنیا لە دوو بەیت داڕێژراوە، واتاى تەواویش بە دەستەوە دەدات، دێڕى یەكەم هەردوو نیوە دێڕەكانى بە پیتێك قافیەدار كراون و دێڕى دووەمیش نیوەدێڕى یەكەمى جیایە، بەڵام نیوەدێڕى دووەمى هەمان قافیەى نیوە دێڕەكانى پێشووى هەیە، بابا تاهیرى هەمەدانى شیعرەكانى وەها نووسیون:
مەگەر شێر و پلنگى ئەى دل ئەى دل
بە مو دائیم بە جەنگى ئەى دل ئەى دل
ئەگەر دەستم ڕەسەد خوینت بڕیجم
بوینم تا چ ڕەنگى ئەى دل ئەى دل
شیاوى باسە هەندێ جار بە هەڵە بەم دوو بەیتیانەى بابا تاهیر دەگوترێت چوارینەكانى بابا تاهیر، چونكە چوارین قافیەى لە قافیەى دوو بەیت جیایە.

سێیەم: پارچە
ئەو شیعرە لەسەر قافیەى غەزەل و قەسیدە دەنووسرێت، بەڵام ژمارەى دێڕەكانى لەوان كەمترە، لە نێوان سێ تا شەش دێڕ دایە، لە ڕووى واتاشەوە واتاى تەواو بە دەست دەدات.. نمونەى وەها لە دیوانەكانى شیعرى كلاسیزم بەرچاو دەكەون.

چوارەم: غەزەل
شیعرێكە لەسەر كێشى عەروزى دەنووسرێ و پارێزگارى لە یەك سەروا ئەكات، ژمارەى بەیتەكانى لە نێوان حەوت تا پانزە بەیتە، دەشێ یەك دوو بەیتیش لەوە زیاتر، یان كەمتر بێت. ناوەڕۆكەكەى لە بنجدا تایبەتە بە خۆشەویستى خوداو ستایشى ئایینى، بەڵام دواتر وەصفى ژن و دەربڕینى سۆزو خۆشەویستى بۆ ژن و زۆربەى بابەتەكانى پیاهەڵدان و شانازى و داشۆرین و سۆزى نیشتمانى و نەتەوەیی و هى دیكەشى پێ نووسراوە.. لەسەر ئەو بنەمایە، وایلێهاتووە غەزەل زیاتر لە جۆرێكى ببێ، لەوانە: غەزەلى ئایینى و غەزەلى عەفیف و غەزەلى ماجین و غەزەلى موزەككەڕو ...هتد. بەڵام لێرەدا دەبێ ئاگادارى دوو شت ببین.
یەك: وشەى غەزەل ڕاستە بە واتاى خۆشەویستى و دڵدارى دێت، بەڵام ئەم ناوە درەنگ بۆ ئەو فۆڕمە شیعرییە دانراوە، واتە مێژووى ناوەكە زۆر تازەترە لە مێژووى بەرهەمهێنانى شیعرەكە لە لاى ئادەمیزاد.
دوو: كە غەزەل بۆ ناوى ئەمجۆرە شیعرە دادەنێین، ئەمە تەنیا بۆ پۆلێنكردنە، وەكو زاراوە بەكارى دێنین و چ پەیوەندییەكى بە واتا وشەییەكەى ناهێڵین، كە وەكو گوتمان خۆشەویستى و دڵدارییە، بەڵام ئاساییە چەند جۆرێكى غەزەل بۆ ژن و بۆ مەبەستى خۆشەویستى ژن و دڵدارى بنووسرێت.
كەواتە غەزەل وەكو بابەت: جۆرێكە لە جۆرەكانى شیعرى گۆرانى (غنائی)، وێنەى لایەنى سۆزى مرۆیی بەرجەستە دەكات، بە خۆشەویستیدا هەڵدەدات، جا ئەو خۆشەویستییە خودایی بێ، یان مرۆیی. بەڵام غەزەل وەكو ناوى هونەرێك لە هونەرەكانى نووسین: بریتییە لە قالبێكى دیاریكراوى شیعر، لە كوردیدا بە كێش و سەرواى یەكگرتوو دەنووسرێت.
ئەم هونەرە وەكو فۆڕمێكى ترى نووسین، لە لاى عەرەبەكان لە سەردەمى جاهیلیدا سەریهەڵداوە، عەنتەرەى كوڕى شەداد و عوڕوەى كوڕى حەزام لە دیارترین شاعیرانی غەزەلیاتى عەرەبى جاهیلى بوون.. لە لاى فارسەكانیش لە سەدەى شەشى هیجرى لەسەر دەستى (ئەبولمەجد مەجدود ئیبنو ئادەم)ى ناسراو بە (سەنائى) سەریهەڵدا، كە ئەو قۆناغە لە ئەدەبی فارسى بە قۆناغى شیعرى پیاهەڵدان دەناسرێت، لە ئەدەبى كوردیشدا لە سەدەى دەى هیجرى لەسەر دەستى مەلاى جزیرى دێتە داهێنان.. وەكو گوتمان غەزەل زیاتر لە جۆرێكى هەیە، هەندێ لەمانە:
أ ـ غەزەلى ئایینى
ئەو غەزەلەیە كە بۆ ستایشى خواو پیشاندانى دەسەڵات و گەورەیی و سیفاتە جوانەكانى خودا و كەس و شتە خۆشەویستەكانى خوداو ئایینەكەى دەنووسرێ، بە گوێرەى قسەى لێكۆلەران لە بوارى ئەدەبدا لەوەتەى ئادەمیزاد هەیە، حەفتا لە سەدى بەرهەمە فیكرى و ئەدەبییەكانى بۆ ئەم بوارەى خوداناسییە، ئەوەى ترى سەدا بیستى بۆ خۆشەویستى ژن و ئینجا ئەوەكەى تریش بۆ پرسە هەنووكەییەكانى هەر كۆمەڵ و نەتەوەو كێشە مرۆییەكانى دیكە دەنووسرێت، ئەمە چونكە ئادەمیزاد كە بە ئەقڵ بیردەكاتەوە، هەمیشە خوداو بەندایەتیكردنى باش و بەهەشت و پاداشتەگەورەكانى خوداى بیردێتەوە، كە بە سۆزیش ڕۆدەچێ، بیر لە هاوسەرى ژیانى دەكاتەوە، ئیتر بەم شێوەیە زۆربەى ئەدەب بۆ یەكەم و لەو كەمتر بۆ دووەم و لەویش زۆر كەمتر بۆ شتە هەنووكەییەكان دەنووسرێت.
لە ئەدەبى كوردیدا وەكو ئەدەبى زۆربەى میللەتانى تر غەزەلى ئایینى زۆر جوان هەیەو گوزارشت لە بڕواى ڕاستەقینەو دڵسۆزى خاوەنەكانیان دەكەن بۆ خوداى خۆیان و بۆ ئایین و پێغەمبەرەكەیان.. حاجى قادرى كۆیى دەڵێت:
مەعلومە بۆچى حاجى مەدحت دەكا بە كوردى
تا كەس نەڵێ بە كوردى نەكراوە مەتحى بارى
 
ب ـ غەزەلى دڵدارى
جۆرێكى غەزەلە، بۆ ئافرەت و خۆشەویستى ئافرەت دەنووسرێت، شێوازى دەربڕینى لە وەسفدا جۆراو جۆرە، هەر یەكەو بە شێوەیێك باس لە دوڵبەرەكەى دەكات.. نالى دەڵێت:
پێم دەڵێن مەحبوبە خێل و خیچە مەیلى شەڕ دەكا
خێل و خیچە یان تەرازووى نازى نەختێ سەر ئەكا

پێنجەم: قەسیدە
شیعرێكى درێژە لەسەر كێشى عەروزى دەنووسرێت، ژمارەى بەیتەكانى لە پانزەو بەرەو سەروو دایە، بابەتەكانى زۆرجار لە بابەتى غەزەل جیایە، بۆ ئایین و بۆ مەسەلە گرنگەكان دەنووسرێت.. لە گرنگترینى قەسیدەكانى شیعرى كلاسیزمى كوردى، قەسیدەى (ئەلا ئەى نەفسى بوم ئاسا)ى (نالى) شاعیر و قەسیدەى (گوتم بە بەختى خەوالوو)ى (حاجى قادرى كۆیی) و زۆرێكى دیكەى شیعرى كلاسیزمە.

شەشەم: مەسنەوى
هۆنراوەیێكى درێژە، پارێزگارى لە یەك سەروایی (یەك قافیە)یی ناكات و هەر بەیتێكى قافیەیێكى سەربەخۆى هەیە، واتە: هەردوو نیوە دێڕەكانى هەر دێڕێكى یەك قافیەیان هەیە.
ئەم فۆڕمە لەبەر ئەوەى ئازادى زۆر دەدات بە شاعیر بۆ ئەوەى بە ئاسانى بەرهەمەكەى چەندى بیەوێت درێژبكاتەوە، لە بنجدا داستانى پێ نووسراوەتەوە، وەكو داستانەكانى (مەم و زین) و (دمدمنامە) و (یوسف و زولێخا) و ئەمانە، بەڵام دواتر حاجى قادرى كۆیی، بۆ زۆرێكى غەزەل و قەسیدەكانى خۆى هاتە سەر ئەم سیستمى قافیەى گۆڕاوە.. لە داستانى (دمدمنامە)دا هاتووە:
ـ محەمەد وتەى بێ درۆ و هەقە
درۆزن گەلى كافرى سەر ڕەقە
خوداوەند دەیدایە پایەو مەقام
دەگەل وى دووا شەو بە شیرین كەلام
ئەوى كردە سەردارى پێغەمبەران
لە بۆ وى نەرم بوو سەرى سەروەران
لە تۆ بى هەموو دەم سەلات و سەلام
لە لایەن خودا ئەى نەبى وەسسەلام... داستانى (دمدمنامە)
دەبینین هەر دێڕێكى ئەم پارچە داستانەى سەروو، قافیەیێكى تایبەتى هەیەو دێڕەكەى دواتر قافیەى گۆڕیوە.
حەوتەم: چوارین
ئەو هۆنراوەیە، كە لە چوار لەتە دێڕى شیعر پێك دێت، لەتى یەكەم و دووەم و سێیەمى بە زۆرى یەك قافیەیان هەیەو لەتى چوارەمیش قافیەى لەوانەى پێشوو جودا دەبێتەوە، بۆ نمونە:
ـ ڕۆڵەكەم ژیر و وشیار بە
خوێندەوار و هونەركار بە
هەردەم بۆ چاكە تەیار بە
هەر ئەوەت باشەو بەسوود... مەلا عەبدى
 
هەشتەم: چوارخشتەكى
ئەو هۆنراوە درێژەیە، كە لە ژمارەیەك چوارینى بە دواى یەكدا هاتوو پێك دێت، هەر چوارینەى لە ڕووى واتاوە تەواوكەرى واتاى دێڕەكەى پێشە خۆیەتى.. بۆ نمونە:
ـ ئەى عێراقى بێكەس و دڵ پڕ لە ئێش و دەردو غەم
وەى ئەسیرى حەڕبى ناڕێكى لە مەیدانى بە تەم
حەیفە پاشى تۆ بمێنن كوردەكانى بێ حەشەم
چوو لە دەستیان مەعدەنى عیززو شەڕەف بەینەلكەڕەم
تا لە چوارینى حەفتەم و كۆتاییدا دەڵێت:
ـ چاكە فكرێكەن لە ئیستیقبالى خۆ زوو چارەكەن
تەركى وەحشەت كەن سیلاحى یەكدى كوشتن پارە كەن
ڕوو لە پەیداكردنى ئالاتى وەك تەییارە كەن
تاوەكو دەشتى نەبێ مەشغولى قال و قیلى خەم... (دەشتى).

نۆیەم: پێنجین
فۆڕمێكى شیعری كلاسیزمى باوە، تەنیا لە نێو ئەدەبى نەتەوە موسڵمانەكاندا نەماوەتەوە، بەڵكو چووەتە ناو ئەدەبى نەتەوە ناموسڵمانەكانیش لەو دیو قەفقاس، بریتییە لە پارچە شیعرێك لەسەر كێشى عەرووزى دەبێت و بەسەر چەند بەندێك یان برگەیێك (كۆپڵەیەك) دابەشكراوە، هەر بەندى بریتییە لە پێنج نیوە دێڕ شیعر، هەموو نیوە دێڕەكان لە بەندى یەكەمدا لەسەر یەك قافییە دەبن، كە ئەمە قافیەى نیوە دێڕى یەكەمى دێڕە شیعرەكەیە، نیوەدێڕى پێنجەمیش لە هەموو بەندەكاندا لەسەر قافیەى بەندى یەكەم دەبێ، بەم جۆرە: أ أ أ أ أ.. ب ب ب ب أ.. ت ت ت ت أ..هتد.
پێنجین) وەكو فۆڕمێكى نوێ لاى شاعیرانى موكریان هاتە نێو شیعرى كوردى و  لە شیعرەكانى (ئەدەب ـ میصباح الدیوان ـ) و  (ئەدیب) و..هتد  سەریهەڵدا.
یەك لە (پێنجین)ە هەر گرنگەكانى (ئەدەب) (دووى شەو شەوى شەنبە)یە، لەو شیعرەدا دەڵێت:
دوى شەو شەوى شەنبە كە لە شەمع و مەوا ئەختەر
ئاراستە بوو سەتحى سەرا پەردەى ئەخزەڕ
من بەندە لە كاشانەیی تاریك و موحەققەر
دوو دیدەیی عیبرەت بە براو سەقفى موجەددەر
گەه غەرقى خەیاڵات و  گەهى والەو موزتەڕ

دەیەم: پێنجخشتەكى
بریتییە لەو شیعرەى لە چەند كۆپڵەیەكى پێنج نیوەدێڕى پێكدێت، بناغەى هەریەكە لەو (پێنجخشتەكی)یانە دێڕە شیعرێكى شاعیرێكى ترە، دەشێت كوردى بێت، هەروەها دەشێت عەرەبى یان فارسی و توركیش بێت، چونكە شاعیرانى كلاسیزم زۆرجار هاتوونە هۆنراوەیەكى شاعیرێكیان وەرگرتووە، كە زۆر پێى كارتێكراو بوونەو  هەر دێڕێكى هۆنراوەكەیان كردۆتە بناغە بۆ (پێنجخشتەكی)یەكیان، وەكو (مەلاى جزیرى) لە شیعرى (من دبەر ـ قالوا بلى ـ) هۆنراوەیەكى (جەلالەدین) ناوێكى هێناوە، لەسەر بنەماى ئەو پێنجخشتەكیەكى درووستكردووە، بۆ ئەم بارەش لە ئەدەبى كوردیدا زاراوەو ڕستەیەكى تایبەت بەكار دەهێنرێت، بۆ نمونە دەگوترێت: پێنجخشتەكى (جزیرى) لەسەر شیعرى (جەلالەدین).. ئەمە ئەوە دەگەینێت، كە وەكو گوتمان: (مەلاى جزیرى) شیعرێكى (جەلالەدین)ى دەستنیشانكردووەو  هاتووە لەسەر بنەماى ئەو  (پێنجخشتەكی)یەكى نووسیوە، واتە (جزیرى) شیعرەكەى (جەلالەدین)ى (تەخمیس) كردووە، بەم جۆرە.. پێنجخشتەكى: ئەو شیعرەیە كە دوو شاعیر لە دانانى بەشدارن:
لە یەك لە (پێنجخشتەكى)یەكانیدا (مەلاى جزیرى) دەڵێت:
نا ئێتن گوتن ب قال، شەرح و بەیانا حوسنێ تو
دێ ب حال و سر بناسین دل فەسانا حوسنێ تو
خوەش مەلا ئامانجێ تیران كر كەمانا حوسنێ تو
قسەیی عیشق جلال و داستان حوسن تو
.تلك أنبا‌و یقول الناس منا بعد حین
لەم پێنجخشتەكییەدا سێ نیوە دێڕەكەى یەكەم هى (جزیرى) و  دوو نیوە دێڕەكەى چوارەم و پێنجەم هى (جەلالەدین)ن، بەمەش (پێنجخشتەكى)یەكە هۆنراوەتەوە.
كەواتە: (پێنجخشتەكى) ئەو شیعرە تێكەڵەیە، كە هەر كۆپلەیەكى سێ نیوە دێڕى یەكەمى هى شاعیرە تازەكەو  دوو نیوە دێڕى كۆتاییشى هى شاعیرێكە، كە شاعیرە تازەكە وەریگرتووە، بەڵام (پێنجین) ئەو شیعرەیە، كە لە چەند كۆپلەیەكى پێنج نیوە دێڕى پێكدێت، بەڵام هەر پێنج نیوەدێڕەكان هى خودى شاعیرەكە خۆینەو  هیچى لە كەس وەرنەگرتووە.



یازدە: شیعرى خۆماڵى
بریتییە لەوجۆرە شیعرییە ستوونییەى، لەسەر كێشى پەنجە دەنووسرێت و پارێزگارى لە سەروا دەكات، كێشەكەى بە زۆرى (10) برگەیی و (8) برگەیی و (7) برگەیی و (5) برگەیی و هى دیكەیە، (سەروا)كەشى بە زۆرى سەرواى گۆڕدراوە (سەرواى مەسنەوى).
دیارە ئەمەش نوێیەكى كۆنە، (نوێ)یە لەبەرئەوەى لە ڕووى ناوەڕۆكەوە، گوزارشت لە واقیع و پێویستى و هەر شتێكى دیكەى نوێ دەكات، (كۆن)یشە لەبەر ئەوەى ئەو فۆڕمە چ (كێش) و چ (سەروا)كەشى هى فۆلكلۆرە، كلتورێكى گەورەى شیعرى فۆلكلۆر و میللى هەر لە زووەوە پێ نووسراوەتەوە، بەڵام دواى ئەوەى بۆ سێ چوار سەدە شوعەراى كورد چوونە نێو سیستمى عەروزى و فۆڕمە كلاسیكەكانى (غەزەل) و (قەسیدە)و (داستان)یان لەسەر كێشى بەحرە عەروزیەكان نووسیەوە، ئیتر وازیان لەو كێشى پەنجەیە هێنا، بەڵام دواى نوێبوونەوەى ئەدەبى كوردى لە نیوەى یەكەمى سەدەی بیستەم، شاعیرانى نوێى كورد دیسان گەڕانەوە سەر ئەو كێشە كۆنەى فۆلكلۆر و بەشێكى گرنگى شیعرە نوێكانیان پێ نووسیەوە.
كێشى پەنجە یان كێشى (سیلاب)، لە ڕاستیدا كێشى فۆلكلۆرە، واتا كێشى شیعرى كۆنى تەواوى میللەتە كۆن و خاوەن فۆلكلۆرەكانە، بە تەنیا موڵكى چ تاكە نەتەوەیەك نییە، بەڵام لەگەڵ ئەوەشدا هەموو نەتەویەكیش سوودى لێ وەرگرتووە، كوردیش یەكێكە لەو میللەتانەى بەشێكى گەورەى شیعرى خۆى چ لە فۆلكلۆر و چ لە میللى و چ لە قۆناغى نوێشدا پێ نووسیوەتەوە. ئەمەى خوارەوە چەند نمونەیەكە لە شیعرى خۆماڵى:
1ـ كێشى (10) برگەیی:
ـ ئەڵڵاهو ئەكبەر مەلا بانگدانە               تاریك و لێڵى بەرى بەیانە
مانگى بەجێماو لە سەفەرى شەو          زەردە لە ترسى قاسپە قاسپى كەو
ئەستێرەى مەغریب وەك قەترەى ئەمەل       كز كز ئەتكێتە ناو بەفرى سەر كەل... گۆران.
2ـ كێشى (8) برگەیی:
ـ لە ژێر زەردەى خۆرەتاودا        بەناو چیمەنى گوێ ئاودا
چەن بە ئاهەنگ چەن سیحراوى     ئەگەرَێ قاز، یان مراوى
یا كەو لەسەر بەفرى نزار        بۆ لوتكەى هەزار بە هەزار... گۆران.
3ـ كێشى (7) برگەیی:
ـ كەوى جوانى كوردستان      نازدارەكەى هەموومان
خرپنى خال و مل ڕەش       دەنووكى سوورو چاوگەش
ئالودەى چیاى كوردستان    بێشەڵان و كوێستان... نورى وەشتى.
4ـ كێشى (6) برگەیی:
ـ ژان چییەو زیان چى        بەزەیی و ویجدان چى
ئەوەندە ئەزانم                دوژمنى ئینسانم
درەنگ زوو ڕۆژێك دێ      كام ئینسان لە كام جێ
قۆندەرەى بمگاتێ          حەقى خۆم ئەداتێ... گۆران.

5ـ كێشى (5) برگەیی:
ـ ئەم نیشتوومانە          هى هەموومانە
ماڵێ پیرۆزى               یەك بە یەكمانە
دەبێتن ئێمەش            زۆرمان خۆش بووێ
خزمەتى بكەین            بە ڕۆژ و شەوێ... ئیدریس عەبدوڵڵا.
دووەم: پەخشان
پەخشان یەكێكە لە دوو شێوەكانى نووسین، ئاسان نییە بە شێوەیەكى بێگومان ئەوەمان بۆ ڕوونبێتەوە، كە ئایا سەرەتا پەنا بۆ ئەم براوە یان بۆ شیعر، بۆیە نووسەرانیش لەم ڕووەوە ڕاى جیاوازیان هەیە، لەوانە:
ـ دەستەیەك پێیان وایە شیعر پێش پەخشان پەناى بۆ براوە.. ئەمانەى ئەو ڕایە دەردەبڕن، پاساویان ئەوەیە، كە (ئەدەبى هۆنراوە لە ویژدانەوە سەرهەڵئەدات، هى پەخشان لە ئەقڵەوە پەیدا ئەبێ، ویژدانیش لە پێش ژیرییەوە پەیدا بووەو ئەبێ، چونكە ئادەمیزاد لە پێشا هەست بە ویژدان ئەكا، پاشان بیرو هۆشى بۆ دروست ئەبێ و، لەسەر ئەم بناغەیە هۆشى ئەخاتە كار، لەسەر ئەمە ئەبێ لە پێشدا هۆنراو بووبێت، پاشان پەخشان هاتبێتە ئاراوە).
ـ هەرچى دەستەى دووەمە، ئەمانە پێیان وایە پەخشان بەر لە شیعر پەناى بۆ براوە، هەروەكو خاوەنى (نڤریە الأنواع الأدبیە) دەڵێت: (بە پێچەوانەى ئەوەى خەڵكى وا گومان ئەبەن، كە شیعر بەر لە پەخشان گەشەى كردبێت، ڕاى دروستتر ئەوەیە، كە پەخشان بە قەد كۆنى جیهان كۆنە.

بەشەكانى پەخشان
پەخشان دوو بەشى سەرەكیی هەیە، ئەوانیش:

1ـ پەخشانى زانستى:
پەخشانى زانستى ئەو پەخشانەیە، كە زانستە جۆراوجۆرەكانى وەكو: كیمیا، فیزیا، ماتماتیك، زمان، پڕنسیپەكانى ئایین، یاسا، مێژوو، جوگرافیا، دەروونناسى، كۆمەڵناسى، ڕۆژنامەگەرى، ئەندازە، كشتوكاڵ و...هتدى  پێدەنووسرێت.
گرنگترین تایبەتمەندییەكانى ئەمجۆرە پەخشانە:
1ـ ڕەگەزەكانى سۆز و خەیاڵ لە دارشتنیدا ڕۆڵ نابینن.
2ـ بە زمانێك دەنووسرێت دوورە لەوەى خوێندنەوەى جیا هەڵبگرێت و، بە شێوەیەكى گشتى سەركەوتنى نووسەرەكەى لەوەدایە، كە باسەكەى یەكجۆر واتا هەڵبگرێت.
3ـ كورتى و درێژى ئەمجۆرە پەخشانە بەستراوەتەوە بە كورتى و درێژى بابەتەكانى، نووسەر تیایدا ئەو ئازادییەى نییە خەیاڵبازى بكات و، شتى لابەلاى تێكەڵ بكات، یان شتانێكى لێ كەم بكاتەوە، كە وا بزانێت بابەتەكەى بەوە كاریگەرى زیاترى دەبێت، وەك چۆن پەخشاننوسى ئەدەبی بە گوێرەى خەیاڵ و تواناو سەڵیقەى خۆى سڵ لەوە ناكاتەوە، یان بە واتایەكى تر دەتوانین بڵێین: لە پەخشانى زانستیدا بابەتەكە خۆى خۆى فەرز دەكات و، ڕۆڵى نووسەرەكەى زۆر تێدا دەرناكەوێت، بەڵام لە پەخشانى ئەدەبیدا داهێنراوى بیرى نووسەرەكە سنور بۆ درێژى و كورتى و شێوە دارشتنە پڕ سۆزو خەیاڵ و كاریگەریەكەى دەستنیشان دەكات.
4ـ زمانى پەخشانى زانستى مەرج نییە، سەرجەم وشەكانى نەتەوەیی پەتى بن، چونكە جۆرى بابەت، یان زانستەكە نووسەرەكەى ناچار دەكات، وشەى دیكەى بێگانە بخاتە نێو بابەتەكەى، ئەوەش چونكە زۆربەى زانستەكان لە دۆزینەوەى میللەتانى ترن، بۆیە زاراوەى پێویست بۆ ئەو زانستەیان بە زمانى خۆیان داناوە، جا كاتێك نووسەرى زمانێكى تر دەیەوێت، ئەو زانستە نوێیە بخاتە خزمەت میللەتەكەى خۆى، ناچارە بە هەمان ئەو زاراوانەى زمانى زانستەكە، زانستەكە بگوازتەوە سەر زمانى میللەتەكەى خۆى، نمونەى ئەوەش زاراوەكانى پزیشكییە، كە وەكو دەبینین زۆربەى زاراوەو ناوى نەخۆشى و ناوى دەرمانەكانى ئینگلیزییە، وەكو وشەكانى: (پاڕاسیتۆل ـ نۆڤاڵجین ـ فلۆ ئاوت ـ ئەمپیسیلین) و، دەیان و سەدان وشەى تر، كە ڕۆژانە قوتابیانى خوێندنى پزیشكى و نەخۆشەكان دەیبیسن.. هەروەها زاراوە ئایینیەكانە، وەكو زاراوەكانى : (زەكات ـ حەج ـ دەعوە ـ جیهاد ـ عەبد ـ ڕەحم ـ صەبر ـ شیقاق ـ جەهەننەم ـ جەننەت) و...هتد.
لەبەر هەموو ئەوەش پەخشانى زانستى بە ئەدەب دانانرێت، بۆیە ئێمەش لەم كورتە باسەماندا بە تەنیا تیشك دەخەینە سەر پەخشانى ئەدەبى.

2ـ پەخشانى ئەدەبى:
ئەو پەخشانەیە كە بە شێوەیەكى ئەدەبى بەرز و، بە داهێنانى گەروە دەنووسرێت، فۆڕمى جۆراو جۆرى هەیە.

گرنگترین تایبەتمەندییەكانى پەخشانى ئەدەبى:
1ـ وشەكانى ناسك و سەرنجڕاكێشن.
2ـ نووسەر دەورى سەرەكى دەبینێت لە بەهێزو كاریگەر دارشتنى بابەتەكەى.
3ـ زمانى نووسینى زمانێكى نەتەوەیی پەتییەو، پاكە لە وشەى بێگانە.
4ـ ڕەگەزەكانى خەیاڵ و سۆز دەورى سەرەكى دەبینن، لە دارشتنیدا.
5ـ ڕەمز تێیدا بە گوێرەى پێویست و تواناى نووسەرەكە بەكاردەهێنرێت.

ـ جۆرەكانى پەخشانى ئەدەبى:
پەخشانى ئەدەبى گەلێ فۆڕمى جۆراوجۆرى هەیە، لەوانە هەیانە زۆر كۆنن و، هەشیانە نوێ و نوێترن، لە خوارەوە تیشك دەخەینە سەر گرنگترینیان، كە بریتینە لە:

1ـ وتار:
وتار: پارچەیەك پەخشانى ئەدەبییە، بابەتێكى تایبەتى نووسەرەكەى چارەسەر دەكات، لەوەى كە ئەنجامى داوە، یان هاتۆتە بیرى، یان واى بۆچووە، یان دایهێناوە. 
ناونیشانى وتار دەبێت سەرنجڕاكێش بێت، ڕەگەزەكانیشى بریتینە لە: پێشەكییەك وەك ڕێگەخۆشكردن بۆ چوونە ناو باسەكە، ئینجا وردە وردە بیرەكە دەخرێـتە ڕوو، تا لە كۆتاییدا ئەوەى نووسەر مەبەستیەتى بە شێوەیەكى ڕاستەوخۆ، یان ناڕاستەوخۆ دەیگەینێتە بیرى خوێنەر.
یەكەم داهێنەرى ئەم فۆڕمە (مۆنتیبى)ى ئەدیبى فڕەنسییە، لە كۆتاییەكانى سەدەى شازدە، كە ئەو وەكو تەنیا هەوڵێك ئەمەى كرد، بەڵام بە زوویی لە لایەن نووسەران قۆزترایەوە، بە فراوانى بابەتەكانیان پێ نووسى، ئەوەى زیاتریش یارمەتى فراوانبوونى دا، ڕۆژنامە بوو، كە لە ئەدەبى كوردیشمان، یەكەم وتارى هونەرى لە یەكەم ژمارەى ڕۆژنامەى (كوردستان)ى (میقداد مەدحەت بەدرخان) لە ساڵى 1898 نووسرا.

2ـ چیرۆك:
لە ڕووى ناواخنەوە دوو جۆر چیرۆك هەیە، ئەوانیش (چیرۆكى واقیعى و، چیرۆكى خەیاڵى)نە، لە (چیرۆكى واقیعى) دا: (هەموو ڕووداوێكى ژیانى كۆمەڵایەتی دەشێت ببێتە بابەتێكى ئەمجۆرە چیرۆكە).
بەڵام هەرچى (چیرۆكى خەیاڵى)یە، ئەوا: ڕووداوەكانى ئەمجۆرە چیرۆكە لە سەربردەكانى سەرووى تواناى مرۆڤ (خوارق)ەكان وەردەگیرێت، لەوانەى كەوا خەڵكان حەز دەكەن، بۆ پاڵەوانەكانیان لە خەیاڵى خۆیاندا دروستى بكەن. لێرەدا هیچ ڕاستییەك نییە لە نێوان واقیعى پاڵەوان و، ئەو وێنەیەى چیرۆكەكە بۆى دەكێشێت).
ـ جۆرەكانى چیرۆك لە ڕووى فۆڕمەوە
لە ڕووى فۆڕمەوەش چیرۆك چەند جۆرێكە، لەوانە:
أ ـ چیرۆكى درێژ (نۆڤلێت)
ئەمە فۆڕمێكى هونەرى چیرۆكە، لە ڕۆمان كورتترەو لە كورتە چیرۆك درێژترە، دەشێت لاپەڕەكانى لە نێوان پازدە یان بیست سی لاپەڕەیەك دابن، كەسایەتى و ڕووداوەكانى لە هى كورتە چیرۆك زۆرتر و، لە هى ڕۆمانیش كەمترە، بۆیە بە لاى هەندێ كەسەوە ئەمە بە (كورتە ڕۆمان)یش ناوزەد دەكرێت، بەڵام هەندێك پێیان وایە لەبەر كەمى ڕووداو و پاڵەوانەكانى، چیرۆك چەندەى درێژیش بێت، نە بە ڕۆمان و نە بە كورتە ڕۆمانیش دانانرێت.
ب ـ كورتە چیرۆك
فۆڕمێكى هونەری هاوچەرخە، لەگەڵ سەدەى ڕۆژنامەگەرى و خێرایی و مەیلكردن بەلاى وردبوونەوە لە شتەكان دەگونجێت، یەك ڕووداو لەخۆ دەگرێت، كەسێتیەكانى لە سێ یان چوار تێناپەڕن و، هەندێجاریش تەنیا یەك كەسە. 
لە ڕاستیشدا هۆى سەرهەڵدانى بۆ تێڕوانینى نوێ دەگەڕێتەوە بۆ كات، كە بە لای خەڵكانى نوێوە كات زۆر گرنگەو، مرۆڤى شار لە ساى تەكنەلۆژیاو كارى دینامیكیانەى بەردەوام، ئەو كاتەى نییە وەكو جاران چەند شەوو ڕۆژێك تەرخان بكات، بۆ خوێندنەوەى ڕۆمانێك یان داستانێكى درێژ، بەڵكو ئێستاكە كاتى مرۆڤەكان لەوانەیە تەنیا ئەوەندە بێت، كە لە ماڵ تا دەگەنە شوێنى كاركردنیان و، بیانەوێت لە نێو پاس یان میتڕۆ سوود لە خوێندنەوەى بەرهەمێك وەربگرن، كە ئەو ماوەیەش زۆر كورتە، بۆیە لێرەدا كورتە چیرۆك خۆى فەڕز كرد، كە بە فراوانى بێتە مەیدان.

د ـ كورتیلە چیرۆك
فۆڕمێكى دیكەى هونەرى چیرۆكە، لە ڕووى دارشتن كورتترە لە كورتە چیرۆك.

3ـ ڕۆمان
ئەمە كۆنترینیانە، ڕۆژگارى سەرهەڵدانى بۆ سەردەمى سەرهەڵدانى ڕۆمانسیەت دەگەڕێتەوە، دواى شۆڕشى فڕەنسى و كودەتاكردن بەسەر ڕژێمى پاشایى ئەوروپى، ئیتر بووە ژانرێكى هونەرى نوێى چیرۆكى درێژو، بووە جێگرەوەى داستان.
ڕۆمان بە شێوەیەكى گشتى: هونەرى گێڕانەوەى زیرەكانەیە، نە وەكو شیعر چڕەو، نە یەكیەتى بابەت و جەختكردنەوە لەسەریشى وەكو هى شانۆگەرى وایە.. سەبارەت بە ڕووداویش، ڕۆمان ڕووداوى زۆرو جۆراوجۆر لە خۆى دەگرێت، كە لە نێوانیان پەیوەندیەكى ڕوون، یان نادیار هەیە، كەسێتیەكى سەرەكى و چەندین كەسێتى لاوەكیى هەیە، یانیش دەشێت چەندین پاڵەوانى هەبێت، بەڵكو دەشێت وێنەی شەقامێكمان بە هەموو كەسایەتى و ڕووداوو سەرەنجامەكانى بۆ بكێشێت، بەڵام هەرچەندەى ڕووداوو كەسێتیەكانیش زۆر بن، دەبێت هەر ئەو توانایەى بمێنێت، كە بتوانێت مانایەكى گشتى بدات بە دەستەوە، كە خوێنەر بە لێوردبوونەوەى، بتوانێت دەرك بەو واتا گشتیەى بكات.

 4ـ كورتیلە پەخشان
پارچە سۆزێكى تایبەتە زیاتر لە بۆنەكان دەنووسرێت، جارانى تریش دەشێت بە هەر هۆیەك بۆ كەسى خۆشەویست بنووسرێت، جا كەسەكە كەسێكى تایبەت بێت وەك دوڵبەر، یان دایك، یان دۆستێكى ئازیز، یانیش كەسایەتیەكى مەعنەوى بێت وەكو حزب یان وڵات یان دەوڵەت یان هەرشتێكى ترى هاوشێوە، لێرەدا بابەتەكە هەمووى سۆز ئامێزەو خەیاڵیش دەورى باڵا لە دارشتنى دەبینێت.
لە ڕووى دارشتنەوە كورتەو، لە ڕووى وشەكانیش ناسك و، لە ڕووى كاریگەریشى سەرنجڕاكێشە.
5ـ نامە
بریتییە لە نامەى كەسى كە یەكێك بۆ ئەوى ترى دەنووسێت، لە كۆنەوە لاى پاشاو میرو میرزاكان پەناى بۆ براوە، لە دارشتنى هونەركارى زۆر دەكرێت، وشەى ئەدەبى جوان و كاریگەرو سەرنجڕاكێش بەكاردەهێنرێت، لەگەڵ فراوانبوونى خوێندن و زۆربوونى خوێندەوارانیش دیارە فراوانتر لە جاران پەناى بۆ دەبرێت، بۆیە لە هەموو وڵات و شارو شارۆچكەكان فەرمانگەى پۆست دانراوە، كە بە داخەوە لە وڵاتى ئێمەدا تا ئێستا خزمەتگوزارى ئەو بوارە وەكو پێویست نییە.
6ـ ژیاننامە
ژیاننامە وەرگێڕانى ژیانى مرۆڤێكە لە میانەى خستنەڕووى وێنەیەكى ڕاستگۆو پڕشنگدارى ژیانى خۆى. بەڵام دەشێت چۆنیەتى خستنەڕووى ژیانەكە لە لایەن خاوەنەكەى لاى هەموو نووسەرێك وەكو یەك نەبێتن بۆ نمونە هەیە بە شێوازێكى نزیك لە ڕۆمانێكى هونەرى دەیخاتە ڕوو و، لایەنى ئەدەبی بەسەردا زاڵە، نمونەى ئەمە (چێشتى مجێور)ى (هەژارى موكریانى)یە.. جارى واش هەیە بیرەوەریەكان زیاتر لایەنى خستنەڕووى بارە سیاسی تێداژیاوەكەى نووسەر بەرجەستە دەكەن، نمونەى ئەوەش (گەشتى ژیانم)ى (مەسعود محەمەد)ەو، بەم شێوەیە.

7ـ شانۆگەرى
بریتییە لە: هونەرى دووبارە داڕشتنەوەى ڕووداوەكانى چیرۆك و، ڕێكخستنەوەیان كردنیان بە وتووێژ (حوار) بۆ ئەوەى لەگەڵ شانۆدا بگونجێت و، بە ئاسانى بنوێنرێت.دیارە شانۆگەریش جۆرى زۆرى هەیە، لەوانە:
أـ شانۆگەرى ئاسایی: ئەو شانۆگەرییەیە، كە ڕووداوەكانى بە زمانى وشە دەنوێنرێن، كورتترین ماوەى سێ چارەگەو، دەكرێت تا دوو كاتژمێریش درێژ ببێتەوە.
ئەمجۆرەیان دەشێت لە پەردەیەكدا بێت، یانیش دەشێ لە چەندین پەردە ئینجا تەواو ببێت.
ب شانـۆگەرى بێدەنگ: ئەمە بەبێ بەكارهێنانى زمانى وشەو، بە هۆى زمانى هێماوە دەنوێنرێت، زۆرجار ئەمجۆرەیان (مۆنۆ دراما)شى پێدەگوترێت، چونكە تەنیا یەك كەس دەینوێنێت و، لێرەدا دەبێت تواناى ئەكتەرەكە زۆر گەورە بێت، چونكە سەرجەم بیرۆكەكان بە ڕەمز گوزارشت دەكات، هەروەها دیكۆریش لێرە گرنگى خۆى هەیەو، دەبێتە یاریدەدەرێكى باشى ئەكتەر بۆ سەركەوتنى كارەكەى.
8ـ خوتبە
هونەرێكى قسەیی كاریگەرو گرنگە، بۆ پەیوەندیكردن بە جەماوەرو، كارتێكردنیان، ئەمەش لە پێناو ڕازیكردنیان بەو مەبەستانەى، كەسى خوتبەدەر هەڵیاندەگرێت، ئەرستۆ دەڵێت: بریتییە لە دۆزینەوەى ئەو ڕێگەچارانەى لە توانادان بۆ ڕازیكردنى بەرامبەر لە هەر چ بابەتێكدا بێت.
ئەمە وەكو هونەرو سنعەتێك لە دایكبووى دورگەى (صەقەلیە)یە لە سەدەى پێنجى پێش زایین، كە ئەو كاتە، ئەو دورگەیە بەشێكى ئەو وڵاتە بووە، كە بە (وڵاتى یۆنانى گەورە) ناوبراوە.. وەكو دەڵێن: ئەڕستۆ لە كتێبێكى ون بووى خۆیدا بەم شێوەیە لە بارەى سەرهەڵدانى خوتبە دواوە: دواى دەركردنى داگیركەران لە ساڵى 467ى پێش زایین، زۆرێكى ئەو هاووڵاتیانەى كە لە سەردەمى داگیركەران لە وڵاتى خۆیان دوورخرابوونەوەو، دواى دەركردنی داگیركەران گەڕابوونەوە، چەند داواكارییەكى مەدەنییان بەرزكردبووەوە، بۆ ئەوەى ئەو ماڵ و موڵكانەیان پێبدەنەوە، كە داگیركەران بە زۆرو ستەم لێیان زەوت كردبوون ـ كە ئەمە كارى داگیركەرانە لە هەموو زەمان و مەكانێك ـ بۆ سەركەوتنیشیان لە وەدى هاتنى ئەو داوایانەیان، پێویستییان بەو كەسانە بوو، كە لەوان ئاقڵترو قسەزانتر بوون و، باشتر دەیانتوانى بڕوا بە بەرامبەر بكەن، بۆ ئەوەى ئەوان داواكاریەكانیان بۆ بەرزبكەنەوە، بۆیە بۆ ئەم كارە چەند كەسێكیان ڕاسپارد، لەوانە گۆرگس و تسیاس، كە هەردووكیان خەڵكى شارى سەرقوسەى صەقەڵیە بوون، ئەوانە هاتن ئەو یاساو بنەمایانەیان دانا، كە بە پەیڕەوى لێكردنیان، مرۆڤ دەبێتە خوتبەدەرى باش.. لێرەوەیە دەڵێن: ئەم دوو كەسانە دامەزرێنەرانى هونەرى خوتبەن.

9ـ لێكۆلینەوەى ئەدەبى:
بریتییە لە كارى پشكنین و لێكدانەوەى دەقە ئەدەبییە داهێنراوەكان، كە ئەمە بە ڕێبازى لێكۆلینەوەو ڕەخنەیی جیا جیا دەكرێت، بوارەكانى زۆرن و، بە هەموویانەوە خزمەت بە كارە ئەدەبیە داهێنراوەكان دەكەن و، بەرەو پێشیان دەبەن.




 
هەندێ هونەرى ڕەوانبێژى

یەكەم: هونەرى ڕەگەزدۆزى
لە عەرەبیدا (الجناس)ى پێدەگوترێت.. بریتییە لە بوونى دوو وشە، كە لە دەربڕیندا بە شێوەیەكى تەواو، یانیش بە كەمتر لەوە، لێكچوونێك لە نێوانیاندا هەبێت، بەڵام لە واتادا هەریەكەو واتاى سەربەخۆى خۆیان هەبێت.. ئەوەش دوو جۆرى سەرەكیی هەیە: (تەواو و ناتەواو).
یەك: ڕەگەزدۆزى تەواو (الجناس التام)
ئەو ڕەگەزدۆزییەیە، كە دوو وشەكانى لە ڕوواڵەتدا تەواو وەكو یەكبن، واتە دوو وشەكان لە ڕووى ژمارەى پیتەكانیان، شێوەى پیتەكانیان، جۆرى پیتەكانیان، ڕیزبوونى پیتەكانیان وەكو یەكبن و هیچ جیاوازییەكیان لە نێواندا نەبێت، لە ڕووى واتاشەوە هەریەكەو واتاى سەربەخۆى خۆیان هەبێت.. بۆ نمونە:
ـ ئومێدى سەر لە سەر دەركەن ئەوانەى ڕاست و ڕووناكن
قەڵەم هەر سەر قەڵەم مۆم بۆ مقەست هەر بۆ ئەویش چاكن... پیرەمێرد
دوو وشەى (سەر) لە نیوە دێڕى یەكەمدا هاتووە، لە هەموو ڕووێكەوە لە ڕوواڵەتدا تەواو وەكو یەكن، بەڵام لە ڕووى واتاوە: یەكەمیان بە واتاى (سەركەوتن) و دووەمیان بە ماناى (مێشك) هێنراون.
ئەوەى لێرەدا جێى ئاماژە بۆ كردنە، گەلێ جار دوو وشەكان یەكیان بە یەكپارچەیی و ئەوى تریان بە دوو پارچەیی دێن، بەڵام لەمەشدا چ زیانێك نییە ئەگەر هەردوو وشەكان بە یەكپارچەیی هاتبن، یان یەكیان یەك پارچەو ئەوى تریان بە دوو پارچەیی هاتبێت، چونكە گرنگ ئەوەیە لە چوار مەرجە سەرەكییەكانى ڕوواڵەتیاندا بە یەكترى یەكسانبن، بۆیە هەندێكى ڕەوانبێژان ئەوە بە گرنگ نابینن، هەندێكى تریش بۆ هەریەكەیان ناوێك بەكاردێنن، واتە: ئەگەر دوو وشەكان هەردووكیان یەك پارچە بوون، ناوێكی لێدەنێن و ئەگەر دوو وشەكان یەكیان یەكپارچەو ئەوى تر دوو پارچەبوو ناوێكى ترى لێدەنێن.
بەلاى ئێمەشەوە ئەوە زۆر گرنگ نییە، چونكە ئاڵۆزى درووست دەكات، ڕەوانبێژیش زانستە دەبێت بە سادەیی و ڕوونى پێشكەش بكرێت، نەك ئاڵۆزی زۆرى بۆ درووست بكەین.. بۆ نمونە:
ـ چەند ساڵە ئاشناى شەوى بێدارى یەكترین
وەك سەرسەرین، شەوێ سەر ناكەینە سەر سەرین... پیرەمێرد
(سەرسەرین) لە نێوەى دێڕى دووەمدا، كە بەسەریەكەوە هاتووە، واتە: كەسێكى سەرسەرى و بەدڕەوشت، لە دواتریشدا هەر لەو نیوەدێڕەدا وشەى (سەر سەرین) هاتووە، كە دوو بەشە، بەشى یەكەمى (سەر) بە واتاى ڕووى سەرەوەى شت و بەشى دووەمیشى (سەرین) بە واتاى (بالیف) هاتووە، بەڵام لە ڕوواڵەتدا چ جیاوازییەكیان نییە، بۆیە (ڕەگەزدۆزى تەواو)یان درووست كردووە.
ـ تاڵ و شیرین پێكەوە نەمدیوە چا بێ چا نەبێ
هەركەسێكى هەمنشینى چا نەبێ پێت چا نەبێ... حەریق
وشەكانى (چا)ى یەكەم و دووەم لە نیوەدێڕى یەكەمدا وەكو یەكن، بەڵام لە ڕووى واتاوە لێكترى جیاوازن، یەكەمیان بە واتاى (چایە) دێت و دووەمیان بە واتاى (چاك) دێت.
دوو: ڕەگەزدۆزى ناتەواو (الجناس الناقص)
ئەو ڕەگەزدۆزییەیە، كە دوو وشەكانى لە ڕوواڵەتدا تەواو وەكو یەك نین، واتە دوو وشەكانى لە ڕووى ژمارەى پیتەكانیان، یان شێوەى پیتەكانیان، یان جۆرى پیتەكانیان، یان ڕیزبوونى پیتەكانیان تەواو وەكو یەك نین و جیاوازییەكیان لە نێواندا هەیە، جا دەشێت جیاوازیەكە كەم بێت و دەششێت جیاوازیەكە زۆر بێت، لە ڕووى واتاشەوە دەبێت هەریەكەو واتاى سەربەخۆى خۆی هەبێت.. بۆ نمونە:
ـ بەبیرت دێ زەمانێ چووینە باڵەك
بە پێخواسى نە كەوشم بوو نە كاڵەك... حاجى قادرى كۆیی
وشەكانى (باڵەك) و (كاڵەك) هەردووكیان پێنج پیتن و چوار پیتیان وەكو یەكە، بەڵام لە پیتى یەكەمیان لە یەك جیانە، ئەوەش ڕەگەزدۆزى ناتەواو لە جۆرى (موزاریع)ى بەرهەم هێناوە.
جۆرەكانى ڕەگەزدۆزى ناتەواو
ڕەگەزدۆزى ناتەواو جۆرى زۆرى هەیە، هەندێ لە گرنگترینیان، ئەوانەى خوارەوەن:
1ـ ڕەگەزدۆزى ناتەواوى موزاریع
 بریتییە لە بوونى دوو وشەى هاوشێوە، كە بە تەنیا لە یەك پیت لێكجیابن، بەو مەرجەى پیتە لێكجیاكان هەریەكەو دەنگێكى سەربەخۆ و لەیەك جیاواز بن، نەوەك هەردووكیان دوو ئەلۆفۆنى یەك دەنگ بن.. بۆ وێنە:
ـ گوڵ لە باغدا خۆى دەنوێنێ
بولبول بە ڕوویدا دەخوێنێ... پیرەمێرد
لەم دێڕەدا وشەكانى: (دەنوێنێ) و (دەخوێنێ) ڕەگەزدۆزى ناتەواو دروست دەكەن، چونكە هەردووكیان ژمارەى پیتەكانیان بە قەد یەكە، ڕیزبوون و شێوەى پیتەكانیشیان وەكو یەكە، بەڵام تەنیا جیاوازییان ئەوەیە، كە پیتى یەكەمیان لە یەك جیایە، لە وشەى یەكەم (ی)ەو لە وشەى دووەم (ل)ە.. ئەم جۆرەى ڕەگەزدۆزى ناتەواویش (موزاریع)ى پێدەگوترێت.
ـ فەمووبووت ئێوە نامرن ئەمێنن
تا سەر ئازادى گەڵتان ئەسێنن... پیرەمێرد
وشەكانى (ئەمێنن) و (ئەسێنن) هەردووكیان لە شەش پیت پێكهاتوون، بەڵام لە پیتى سێیەمیان لێك جیاوازن، بەوەش (ڕەگەزدۆزى ناتەواوى موزاریع) درووست دەكەن.
2ـ ڕەگەزدۆزى ناتەواوى ڕەها
بریتییە لە بوونى دوو وشە، كە لە ژمارەو شێوەو ڕیزبوونى پیتەكانیان دەشێ لێكجیابن، بەڵام هەردووكیان یەك ڕەگیان هەیە.. بۆ نمونە:
فاتیحەى لادێ ماڵ بە قوڕ دەگرێ
مردوو بە ڕێى خۆى زیندووى پێ دەمرێ... موفتى پێنجوێنى
وشەكانى (مردوو) و (دەمرێ) لە زۆربەى ڕووەكاندا لێكدیكە جیاوازن، بەڵام هەردووكیان یەك ڕەگیان هەیە، ئەویش چاوگى (مردن)ە.
3ـ ڕەگەزدۆزى ناتەواوى زیاد
لە عەرەبیدا (الجناس الناقس)ى پێدەگوترێت.. بریتییە لە بوونى دوو وشە، كە لە هەندێ پیتیاندا لە هەموو ڕووەكانى ڕیزبوون و شێوەو جۆرەوە وەكو یەكن، بەڵام لەولاوە یەكیان لە ئەوى تر بە پیتێك، یان زیاتر زیادە.. واتە: دوو وشەكان جۆر و شێوەو ڕیزى پیتەكانیان وەكو یەك بێ، بەڵام ژمارەى پیتەكانیان ئەوەندەى یەكتر نەبێ، یەكێكیان پیتێك، یان دوو پیت و سێ پیتى لە ئەوى تر زیاتر بێ.. بۆ نمونە:
ـ بە نوكتەى جوان و ئەشعارى وردى
ڕەواجى داوە بە نەزمى كوردى... بێكەس.
وشەى (كوردى) بە پیتى یەكەمى لە وشەى (وردى) زۆرترە، دەنا پیتەكانى دیكەیان لە شێوەو جۆرو ڕیزبوونیاندا وەكو یەكن، بەمەش ڕەگەزدۆزى ناتەواوى زیاد درووستبووە.


ـ هزرا نەكە، بیرا نەكە
ئێش و ئازار و كۆڤانا قەت ڕانەكە.. خەلیل محەمەد دهۆكى.
وشەى (ڕانەكە) بە دوو پیتى (ڕ) و (ا) لە (نەكە) زیاترە، بەمەش ڕەگەزدۆزى ناتەواوى زیاد درووستبووە.
4ـ رەگەزدۆزى ناتەواوى هاوكێشى
بریتییە لە بوونى دوو وشە، زیاتر لە پێتێكیان لە ڕووى شێوەوە لەیەك جیابێ، بەڵام ژمارەى پیتەكانیان یەكسان بێ و لەسەر یەك كێش بن.. بۆ نمونە:
ـ مەڵێ فەقیرم كوفرى نیعمەتە
لەشساغى بۆ تۆ موڵك و سەروەتە
پیاوى تەوەزەل لات و نەگبەتە
قۆڵى لێ هەڵكە بچۆرە كایە
سەرى بێ ڕۆزى لەژێر خاكایە... بێكەس.
وشەكانى (سەروەتە) و (نەگبەتە) ئەگەرچى شێوەى زۆرێكى پیتەكانیان لێكجیایە، بەڵام لەسەر یەك كێشن، ئەوەش ڕەگەزدۆزى ناتەواوى لە جۆرى (هاوكێشى)ى درووستكردووە.
ـ ئەو هەمدەمى غەمخوار و نەدیمى منە یا ڕەب
ئەو مەحرەمى ئەسرار و قەدیمى منە یا ڕەب
ئەو گەوهەرى شەهوار و یەتیمى منە یا ڕەب
كەوتۆتە چ بەحرێكەوە خنكاوە دڵى من... بێخود.
وشەكانى (نەدیمى) و (قەدیمى) و (یەتیمى) ئەگەرچى شێوەى زۆرێكى پیتەكانیان لێكجیایە، بەڵام لەسەر یەك كێشن، ئەوەش ڕەگەزدۆزى ناتەواوى لە جۆرى (هاوكێشى)ى درووستكردووە.
5ـ ڕەگەزدۆزى ناتەواوى پێچەوانەیی
بریتییە لەو ڕەگەزدۆزییە ناتەواوەى، كە دوو وشەكانى ڕەگەزدۆزیەكە درووست دەكەن، هەردووكیان لە ڕووى ژمارەو شێوەو جۆرى پیتەكانیانەوە یەكسانن، بەڵام لە ڕووى ڕیزبوونى پیتەكانیان بە تەواوى پێچەوانەى یەكترن، بەمەش دوو وشەكان بێگومان هەریەكەو واتاى سەربەخۆش دەبەخشن.. ـ بۆ نمونە: وشەكانى: (حور) و (روح).. وشەكانى: (شەڕ) و (ڕەش).. وشەكانى: (كەو) و (وەك)و بەم شێوەیە.. بۆ نمونە:
ـ خاترێكى شۆخ و خۆش و بێغەم و جەمعم هەبوو
ئێستە بۆ زوڵفى كەسێ مەشقى پەرێشانى دەكا... نالى
لەم دێڕەى نالى، وشەكانى (شۆخ) و (خۆش)، هەریەكەیان لە سێ پیت پێكهاتوون و پیتەكان هەر هەمان پیتن، بەڵام لە ڕووى ڕیزبوونیانەوە، وشەى دووەم تەواو بە پێچەوانەى وشەى یەكەم پیتەكانى ڕیز بووە، بۆیە كە وشەى (شۆخ) بە پێچەوانەوە دەخوێنینەوە وشەى (خۆش)مان بۆ بەرجەستە دەبێت و كە وشەى (خۆش) بە پێچەوانەوە دەخوێنینەوە وشەى (شۆخ)مان بۆ بەرجەستە دەبێت، بەمەش ڕەگەزدۆزى ناتەواوى پێچەوانەیی بەرجەستە بووە.
ـ یەك زێدە شرین زیادە مەحبوب
یەك روح قلوب و حور مەقلوب... ئەحمەدى خانى
وشەكانى (روح) و (حور) دوو وشەنە، هەردووكیان لە ڕووەكانى جۆر و ژمارەى پیتەكانیانەوە وەكو یەكن، بەڵام شێوەى پیتەكانیان تەواو وەكو یەك نییەو پیتى (ح) لە وشەى (روح) شێوەى كۆتایی هەیەو لە وشەى (حور)یش شێوەى سەرەتاو ناوەڕاستى هەیە، ڕیزبوونى پیتەكانیشیان تەواو پێچەوانەى یەكە، واتە هەردوو وشەكە لە سەرەتاوە بۆ كۆتایی، یان لە كۆتایی بۆ سەرەتا بیانخوێنینەوە، جارێك بە (حور) و جارێك بە (حور) دەخوێنرێنەوە، بەوەش (ڕەگەزدۆزى ناتەواوى پێچەوانەیی) درووست بووە.
ـ ڕەنگە سیمات وەكو هى كەژ
بە ئێوارانى زستانان
تەمێكى قوڕس دایگرتبێ
ئەو چاوانەت كە دوو كانى روونى نوور بوون
وەكو ئاسكێ كەوا بێچووى ڕاونرابێ
چەند جار جەرگى سووتێنرابێ
لێلاییان داهاتبێ... ئەنوەر قادر محەمەد.
وشەكانى (روون) و (نوور) هەردووكیان ژمارەى پیتەكانیان چوار پیتە، بەڵام ڕیزبوونیان بە پێچەوانەى یەكە، بەوەش ڕەگەزدۆزى ناتەواو لە جۆرى (پێچەوانەیی) درووست دەكەن.
6ـ ڕەگەزدۆزى ناتەواوى كەرتى
جۆرێكى ڕەگەزدۆزى ناتەواوە، بریتییە لە بوونى دوو وشە، كە دووەمیان كەرتى یەكەمیانە، واتە: وشەى دووەم لە ڕووى ژمارەى پیتەكانەوە لە وشەی یەكەم كەمترە، كە ئەوەش وابێت، كەوابێ واتاى هەردوو وشەكەش لە یەكترى جیادەبنەوەو هەریەكەیان واتایەكى سەربەخۆى دەبێت، دیارە لێرەدا بە لاى هەندێ لە ڕەوانبێژانى عەرەب و كوردیش مەرج ئەوەیە وشەى كەرتكراو لە پێشەوەو ئەو كەرتە وشەى لێیشى كراوەتەوە ڕاستەوخۆ بەدواى خۆیدا بێتەوە، بێ ئەوەى هیچ وشەو دەستەواژەیەك نێوانییان بكات. وەكو بۆ نمونە: (شارستان شار جێناهێڵێ)، (باغەوان باغەكەى فرۆشت)، (دەنگخۆشەكە دەنگى نووسا), لە هەموو ئەو نمونانەى پێشوو دەبینین، هەمیشە كەرتە وشەى دووەم بە ڕاستەوخۆیی لە پاش كەرتى یەكەمى هاتووەو واتاشیان جیاو سەربەخۆیە، ئەوەتا لە نمونەی یەكەمدا: وشەى (شارستان) كە بكەرەو گوزارشت لەو كەسە دەكات، كە خەڵكى شارە، یان خاوەن بەهاو نەریتە ژیارى و شارستانییە بەرزەكانە، وشەى (شار)ى لێ كراوەتەوە، كە واتایەكى دیكەى هەیەو بریتییە لەو باژێڕە گەورەى دامەزراوەى جۆراوجۆر و دوكان و كۆشك و سەراو فەرمانگە جۆراوجۆرە خزمەتگوزارییەكان و شتانى دیكەى تیایەو بەوە لە گوند جیادەكرێتەوە.
لە نمونەى دووەمیش وشەى (باغەوان) ئاوەڵناوى بكەرە وەكو ناوو بكەر هاتووە، لە دواى خۆى وشەیەكى دیكەى لێ كراوەتەوە، كە ئەویش وشەى (باغ)ە، ناوى ئەو شوێنەیە، كە دارى میوەجاتە جۆراوجۆرەكان لەخۆ دەگرێت. لە نمونەى سێیەمیش، وشەى (دەنگخۆشەكە) وەكو ناوێكى لێكدراوى ناسراوو بكەرى ڕستەكە هاتووە، وشەى (دەنگ)ى لێكراوەتەوە، كە ئەو هێما زمانیانەیە، هەر مرۆێك، یان مەخلوقێكى تر دەریدەبڕێت.
لە ئەدەبیاتى كوردى و لە قسەى ئاسایی خەڵكیش، گەلێ جار ئەو هونەرە قسەو دەربڕینەكان جوان و سەرنجڕاكێش و كاریگەر دەكات، ئاوازێكى خۆشیان بۆ درووست دەكات، لە خوارەوە چەند نمونەیەك لەو بارەیە دەخەینە بەرچاو:
ـ گوڵى باغى ئیرەمى بۆتانم
شەبچراغى شەبی كوردستانم... مەلاى جزیرى
وشەى (شەبچراغ) كەرتكراوەو وشەى (شەب)ى ڕاستەوخۆ لە دوا هێنراوەتەوە، ئەوەش ڕەگەزدۆزى ناتەواوى كەرتى درووستكردووە.
ـ شەوچراى شەوى كوردستانم ڕۆ
هیواى دواڕۆژى نیشتمانم ڕۆ... دڵزار
وشەى (شەوچرا) كەرتكراوەو وشەى (شەو)ى ڕاستەوخۆ لە دوا هێنراوەتەوە، ئەوەش ڕەگەزدۆزى ناتەواوى كەرتى درووستكردووە.
ـ ئەمێستاش تاقەتم تاقەو پەرێشان
خرووسم نەخرەسەو حاڵم موفەششەق... شێخ ڕەزاى تاڵەبانى.
وشەى (تاقەت) كەرتكراوەو وشەى (تاق)ى ڕاستەوخۆ لە دوا هێنراوەتەوە، ئەوەش ڕەگەزدۆزى ناتەواوى كەرتى درووستكردووە.
دووەم: هونەرى دژیەك
یەكێكە لە هونەرەكانى جوانكارى واتایی، لاى عەرەبكان بە زاراوەكانى (الگباق والمگابقە، والتگبیق والتچاد والتكافو‌و) ناودەبرێت، بریتییە لە كۆكردنەوەى دوو وشە، كە ئەو وشانە لە ڕووى واتاوە دژ و پێچەوانەى یەك بن، بۆ نمونە: ڕەش و سپى، پاك و پیس، جوان و ناشرین، گەورەو گچكە، پاك و ناپاك...هتد. بۆ نمونە:
ـ هەر پایەداران ناویان زیندووە
پیاوى بێ كەڵك پەست و مردووە... بێكەس
 (زیندوو) و (مردوو) دوو وشەنە دژو پێچەوانەى یەكترین.
گرنگى دژیەك لەوەدایە: لەلایەك جوانییەك بە دەربڕین دەبەخشێـت، لەولاوەش لە واتاى دەق فراوانتر دەكات، كاتێك كە دەڵێیت (دەر و ژوور)، (شەو و ڕۆژ)، (پاك و پیس) گەڕاوم، یان بینیومە، یان هەرشتێكى تر، واتە هیچت نەهێشتۆتەوە لە ڕووى ئەو فرمانەى بەكارت هێ،اوە تاقیت نەكردبێتەوەو سوودت لێ وەرنەگرتبێت، هەر ئەمە وا دەكات مەبەستەكانى قسەكەر ڕوونتریش بێت، لەوەى تەنیا یەك لایەنى دوو وشە دژیەكەكە بەكاربهێنێت، لەبەر هەموو ئەوانە لە كۆنەوە ئەدەب گرنگى زۆرى بەو هونەرە داوەو دەكرێ بڵێین: ئەدیب نییە لە دەربڕینەكانى دژیەك بەكارنەهێنێ.

 
جۆرەكانى دژیەك
لەسەر زیاتر لە بنەمایەك دەشێت جۆرەكانى (دژیەك) دەستنیشان بكرێت، لەوانە: جۆرەكانى دژیەك بە پێى ڕیشەى وشەیی هەردوو وشە بەیەك دژەكان، واتە: بە پێى پێكهاتەى وشەیی وشە دژیەكەكان دژیەك دوو جۆرى سەرەكى هەیە، ئەوانیش بریتینە لە: دژیەكى فەرهەنگى (گباق الأیجاب) و دژیەكى نافەرهەنگى (گباق السلب).
یەك: دژیەكى فەرهەنگى
ئەمە لە عەرەبیدا (گباق الأیجاب)ى پێدەگوترێت.. بریتییە لە بوونى ئەو دوو وشە بەیەك دژو پێچەوانانەى، كە لە فەرهەنگى زماندا هەریەكەیان ڕیشەو بنجێكى ڕەسەن و سەربەخۆى هەیە، بۆ نمونە وەكو: (گەورە) و (بچووك).. دەبینین هەریەكە لەم دوو وشانە لە فەرهەنگدا لە ڕیشەیەكى سەربەخۆ و خاوەن كەسایەتى تایبەتى خۆیانەوە سەرچاوەیان گرتووە، بۆیە بەمجۆرە دژیەكە دەگوترێت: (دژیەكى فەرهەنگى).
شیعرى كوردى، چ كۆنى و چ نوێى و تەنانەت فۆلكلۆر و ئەدەبە میللیەكەشى پڕیەتى لەو جۆرە دژیەكە.. لە خوارەوە كۆمەڵێك نمونە دەخەینە بەرچاو:
ـ دانیشم ئاو دەمبا
هەستمەوە گورگ دەمخوا
وام لێهاتییە نازانم چ بكەم؟!... فۆلكلۆر
(دانیشم) و (هەستمەوە) دوو وشەى خاوەن دوو ڕەگى تایبەت و سەربەخۆن لە فەرهەنگدا، هەردوو ڕستەى سادەن، دژیەكى فەرهەنگییان درووستكردووە.
ـ بە ڕوئیەتى ماهى مونیر، شاهى بەشیر و هەم نەزیر
تۆى صاحیبى فەزڵى كەبیر، ڕوویی تۆ شەمسى ئەزهەرە... شێخ ئەحمەدى كۆر
(بەشیر) و (نەزیر) دوو وشەى خاوەن دوو ڕەگى تایبەت و سەربەخۆن لە فەرهەنگدا، هەردووكیان ئاوەڵناوى سادەن، دژیەكى فەرهەنگییان درووستكردووە.
ـ چاى عادەتیمان بوو بە شەش و حەوت
كەمخۆر لە زۆرخۆر زیاتر ئەیویست بەش... گۆران
(كەمخۆر) و (زۆرخۆر) دوو ئاوەڵناوى بكەر لێكدراون، دژ و پێچەوانەى یەكن، هەر یەكەشیان ڕەگى سەربەخۆیان هەیە، بەوە (دژیەكى فەرهەنگى) درووست بووە.
ـ جارانى زوو كە دەهاتى
دڕكیش لە لام دەبوو بە گوڵ... عەبدولڕەحمان بێلاف
 (دڕك) و (گوڵ) دوو وشەى خاوەن دوو ڕەگى تایبەت و سەربەخۆن لە فەرهەنگدا، هەردوو ناوى بەرجەستەو سادەن، دژیەكى فەرهەنگییان درووستكردووە.
ـ چەتە ترسنۆكترین كەسە لە نركەى خوێنى كەفكردوو
جامى پێشەوەو پاشەوەى ئۆتۆمبێلیان
بە خوێن و قوڕ سواغ دا... سەباح ڕەنجدەر
(پێشەوە) و (پاشەوە) دوو ئاوەڵفرمانى شوێنین، دوو وشەى خاوەن دوو ڕەگى تایبەت و سەربەخۆن لە فەرهەنگدا، دژیەكى فەرهەنگییان درووستكردووە.
دوو: دژیەكى نافەرهەنگى
ئەمە لە عەرەبیدا (گباق السلب)ى پێدەگوترێت.. بریتییە لە بوونى ئەو دوو وشە بەیەك دژو پێچەوانانەى، كە لە فەرهەنگى زماندا هەریەكەیان ڕیشەو بنجێكى ڕەسەن و سەربەخۆى نییە، بەڵكو هەردووكیان لە بنجدا هەر یەك ڕیشەو ڕەگیان هەیە، بەڵام وشەى دووەم لەسەر بنەماى دژایەتى و پێچەوانەیی بۆ وشەى یەكەم درووست دەبێت، بە واتا: وشەى دووەم هەمیشە دەبێتە نەرێى وشەى یەكەم.. بۆ نمونە وەكو: (هات) و (نەهات).. دەبینین هەریەكە لەم دوو وشانە لە فەرهەنگدا لە ڕیشەیەكى سەربەخۆ و خاوەن كەسایەتى تایبەتى خۆیانەوە سەرچاوەیان نەگرتووە، بەڵكو وشەى دووەم، كە (نەهات)ە، نەرێى وشەى (هات)ەو هەر لەسەر بنەماى ئەو درووستبووە، بەڵام بە چەمكی پێچەوانەیی، بۆیە بەمجۆرە دژیەكە دەگوترێت: (دژیەكى نافەرهەنگى).
جوانى دژیەكى نافەرهەنگى لەوەدایە، كە لە ناوەڕاستى ئەگەر و بارە گشتى و تایبەتیەكاندا بارێكى ناوەند هەڵدەبژێرێ و لەوێوە مەبەست پێشكەش دەكات، بۆ نمونە لە قسەى سەر زاریدا زۆرجار دەگوترێت: (پیاوەكە ئیسرحاتەكى كرد و نەكرد...)، (ژنەكە مانگاكەى دۆشى و نەدۆشى...)، (منداڵەكە نانەكەى خوارد و نەخوارد...). هەموو ئەمانەش بارێكى ورد و ناسكى جوان لە دەربڕیندا پێشكەش دەكەن.
شیعرو ئەدەبى كوردى، چ كۆنى و چ نوێى و تەنانەت فۆلكلۆر و میللیەكەشى پڕیەتى لەو جۆرە دژیەكە.. لە خوارەوە كۆمەڵێك نمونە دەخەینە بەرچاو:
ـ یەكێ هەبوو
یەكێ نەبوو
جگە لە خوا هیچ كەس نەبوو
هیچ هەر نەبوو... هەژارى موكریانى
(هەبوو) و (نەبوو) دوو (فرمانى ناتەواوى دەمى ڕابردوو)ن، دژو پێچەوانەى یەكترین، دووەم نەرێى یەكەمیانە، بەوەش (دژیەكى نافەرهەنگى) بەرهەم هاتووە.
ـ خۆ دەزانم گورگانە شەوێكى تووشە
لە دووڕیانى هات و نەهات... عەبدولڕەحمان بێلاف
(هات) و (نەهات) دوو وشەى دژو پێچەوانەى یەكن، دووەم نەرێى یەكەمیانە، بەوە (دژیەكى نافەرهەنگى)یان درووستكردووە.
ـ ژین بڕانەوەى بۆ نییە
باسى من من و تۆ نییە
تۆش و زەویش و بەهاریش
بە گیان، بێ گیان، بەرو داریش
ئەستێرە، ئاسمان، مانگ و خۆر
دەبن، دەچن، بە هەل، بە نۆر... هەژارى موكریانى
(بە گیان) و (بێ گیان) دوو دەستەواژەن، یەك ڕەگیان هەیە، كەوا (گیان)ە، یەكەمیان بە پێشگرى (ئە)، كە هێماى (ئەرێ)یەو دووەمیان بە پێشگرى (بێ)، كە هێماى (نەرێ)یە، كراونەتە دژو پێچەوانەى یەكترى، بەوەش (دژیەكى نافە رهەنگى)یان بەرهەم هێناوە.
ـ تۆ مرنى و تۆ ئەو ترسى
دێ من كوژى و من ناكوژى
من ناكوژى... سعاد سلێڤانەیی
(دێ من كوژى) فرمانى ڕانەبردووى (ئەرێ)یە، (من ناكوژى) فرمانى ڕانەبردووى (نەرێ)یە، واتە: دووەم دژو پێچەوانەى یەكەمە، وەنەبێ هەردووكیشیان دوو ڕەگى سەربەخۆیان هەبێت، بە پێچەوانەوە هەریەكەو یەك ڕەگیان هەیە، ئەوەندە هەیە، وەكو گوتمان: دووەم (نەرێ)ى یەكەمیانە، بەوەش (دژیەكى نافەرهەنگى) بەرهەم هاتووە.
ـ لە دوورەوە
لە نێو دارستانى تەما
دەیخوێنمەوەو نایخوێنمەوە... ئازاد دڵزار
(دەیخوێنمەوە) و (نایخوێنمەوە) دوو ڕستەى دژ و پێچەوانەى یەكن، دووەم نەرێى یەكەمیانە، (دژیەكى نافەرهەنگی)یان درووستكردووە.
سێیەم: هونەرى جوانى بایس
لە عەرەبیدا (حسن التعلیل)ى پێدەگوترێت.. بریتیە لەوەى ئەدیب بە ئاشكرا، یان بە پۆشراوى هۆى درووست و زانراوى كارێك لە كارەكان، یان دیاردەیێك لە دیاردەكان، پشت گوێ بخات و بێت هۆیەكى ئەدەبى جوان بۆ ئەو كارو دیاردەیە بێنێتەوە، كە گونجاو بێت لەگەڵ ئەوەى مەبەستیەتى.. واتە ئەو هۆیەى شاعیر بۆ دۆخەكانى دێنێتەوە زادەى خەیاڵى شاعیرانەى خۆیەتى، نەك هەڵقوڵاوى واقیع و ڕاستەقینە بێ.
بە واتایەكى تر: جوانى بایس لێكدانەوەى تایبەت و شاعیریانەى شاعیرە بۆ ئەو بار و دیاردانەى لە سروشت، یان لە دەوروبەرى خۆى ڕوودەدەن، بەڵام بێ ئەوەى باس لە هۆیە زانستى و درووستەكەیان بكات، كە لەبەرچى وەهان، چونكە هێنانەوەى هۆى درووست بۆ دیاردەكان ئیشى زاناكانە، نەك ئیشى شاعیر.
سەرچاوەى بەرهەمهێنانى جوانى بایس سۆز و خەیاڵە، مەبەست لێى درووستكردنى كاریگەرییە بەسەر ویژدان و خۆشى خستنە دڵى بیسەرە.. لە ئەدەبى كوردیدا نمونەى لبۆ نمونە:ەو جۆرەمان زۆرە، هەندێ لەو نمونانە:
ـ بەفریش لە تاو شەرمى هەتاو
ئەتوایەوە ئەبوو بە ئاو... شاڕباژێڕى
بەفر ئەتوێتەوە، ئەمە شتێكى ئاساییە، هۆیەكەى دەركەوتنى تیشكى بەهێزى خۆرە، شاعیر پەنجە ناخاتە سەر ئەو هۆیە ڕاستەقینە درووستەو ناڵێت بەم هۆیەوە ئیتر ئەو بەفرەى كەوتبوو ئەتوایەوە، بەڵكو بەفر وەكو مرۆڤێكى بە حەیاو شەرم دەچووێنێت، دەڵێت لە شەرمى خۆر ئەتوایەوە! ئەوەش جوانى بایسە، چونكە شەرم و حەیاكردن تایبەتە بە مرۆڤى ئاقڵ و ڕوو لە بەفر و هیچ شتێكى دیكەى بێ ئەقڵ ناكات.
ـ گوڵە بەڕۆژە عاشقى تەواوە
ئەسوڕێتەوە ڕوو لە هەتاوە... پیرەمێرد
شاعیر دەڵێت: گوڵەبەڕۆژە بۆیە هەمیشە ڕووى لە هەتاوەو لەگەڵ ئەو دەسوڕێتەوە، چونكە عاشقیەتى و عاشقى تەواویش كارى وەها دەكات، بەڵام ئەوەش ڕاستەقینە نییە، چونكە گوڵەبەڕۆژە لەبەر ئەو هۆیە نییە، كە ڕووەو خۆر دەسووڕێتەوە، بەڵكو سووڕى ژیانى خۆى وەهایەو خودا بەو شێوەیەى ژیان بۆ داناوە، ئەوەش (جوانى بایس)ە.
ـ پەڵكە زێڕینەى پاش بارانى زۆر
چەماوەتەوە بەرانبەر بە خۆر... گۆران
وێنەى پەڵكە زێڕینە كە لە دواى بارانى بەهاران درووست دەبێت، شێوەیەكى چەماوەیی هەیە، چونكە لە بەرزییەوە بەرەو خوار دەكەوێتە بەرچاو، ئەوەش بە چ مەبەستێكەوە نییە، بەڵام شاعیر واى پیشان دەدات، ئەوە بۆ ڕێزگرتن لە خۆر چەماوەتەوە، كە لە ڕاستیدا پەلكەزێڕینە لەسەر بنەماى ڕێزگرتن و ڕێزنەگرتن مامەڵە ناكات، كەوابێت ئەوەى شاعیر دەیڵێت، هۆى شاعیرانەیە، نەك هۆى درووست، كە پەلكەزێڕینە بەوشێوەیە، ئەوەش (جوانى بایس)ە.
ـ دڵسۆزى وام نەدى بوو، كە بۆم بگرى وەك خەشیم
فرمێسكەكەى ئەوان بوو، بە ئاونگى تێگەییم... پیرەمێرد
لەم دێڕەدا شاعیر درێژە بە باسى ئەستێرەكان دەدات، كە لە دێڕەكەى پێشووش باسى كردبوون، دەڵێت: هێندە بەزەییان بە من هاتۆتەوە، شەو تا بەیان بە غەشیمى بۆم دەگریان، ئەوەتا ئەو دڵۆپە ئاوانەى بە (ئاونگ)یان تێگەییم، ئەوە فرمێسكى ئەوانە نەك ئاونگ، ئەوەش دیارە لێكدانەوەى شاعیرانەیە، ئەگینا ڕاستەقینە نییە، ئاونگ لە فرمێسكى ئەستێرەكان درووست نابێت، چونكە ئەستێرەكان گریانیان نییەو فرمێسكیان لێ بەرنابێتەوە، بەڵكو درووستبوونى ئاونگ مەسەلەیەكى دیكەیە، پەیوەندى بە شێ و هەواوە هەیە، بۆیە لە هەندێ وەرزدا بەیانیان ڕووەك ئەو ئاونگانەیان لەسەر گەڵاكان درووست دەبێت.
ـ مانگى بەجێماو لە سەفەرى شەو
زەردە لە ترسى قاسپە قاسپى كەو... گۆران
لە شەودا مانگ دەردەكەوێت و دواتر لەگەڵ نزیكبوونەوەى بەیانى و خۆرهەڵاتن، وردە وردە شەوق و زەوقەكەى شەوى نامێنێ، كز و لاواز و زەرد و بێ شەوق دەبێ، تا لە ڕۆژدا ون دەبێت، هۆى ئەو لاوازى و كزبوون و ونبوونەشى دەركەوتنى خۆرە، بەڵام شاعیر دەڵێت: هۆى ئەمە بە هۆى ترسى مانگە، لە قاسپە قاسپى كەوى بەیانى، كە دیارە لەوكاتەى خۆرهەڵدێ، لەلایێك (كەو)یش وەكو هەر باڵدار و گیاندارێكى تر لە خەو ڕادەبێت و دەكەوتە جموجۆڵ، بۆ ئەوەش دەقاسپێنێ و ئەندامەكانى دەستەكەى خۆى وشیاردەكاتەوە، كە هەڵسن كاتى كار و كۆششە، لەولاشەوە لەوكاتەدا چونكە خۆر بە تاوتر و بە شەوقترە، بۆیە مانگەكە تینى تیانامینێ و كز دەبێت، هۆى ڕاستەقینە ئەوەیە، چونكە مانگ پەیوەندى بە كەوەوە نییەو لە كەو ناترسێت، دواتر مرۆڤ نییە لە ترسان ڕەنگى زەرد بێت، بەڵام ئەو هۆیەى شاعیر بۆ زەردبوونى مانگ دەیهێنتەوە، خەیاڵى شاعیریانە درووستى دەكات، ئەوەش (جوانى بایس)ە.
ـ تریفەى مانگە شەو لەسەر كەل و گرد
باسى یەكبوونى گەلى كوردییەكرد... خورشیدە بابان
تریفەى مانگ چونكە بە دەورى مانگەكە درووست دەبێت شێوەكەى بازنەییەكى خڕ و یەكپارچەییە، شاعیر دەڵێت: ئەوە بۆیە وایە، چونكە باسى یەكبوونى كورد دەكات و دەیەوێت تێمان بگەینێت، كە كورد دەبێت یەكپارچە بێت، ئەوەش خەیاڵێ شاعیرانەیە، دەنا تریفەى مانگەشەو هەقى بەسەر یەكبوون و یەكنەبوونى چ گەل و نەتەوەیەكەوە نییە، بەم شێوەیە (جوانى بایس)ێكى جوان درووست بووە.
ـ ئەستێرە بەرزەكان ئەدرەوشێنەوە بە شەو
وەك من بە داخەوەن نە سرەوتیان هەیە نە خەو... پیرەمێرد
لەم دێڕەدا شاعیر باس لە (ئەستێرە بەرزەكان) دەكات، كە بە شەو دەدرەوشێنەوەو جوانن، واى لێكدەداتەوە، كە ئەوانیش چ سرەوت و چ خەویشیان نییەو وەكو شاعیر غەمبارن، بۆیە ناخەون و لە درەوشانەوەى خۆیان بۆ ساتێكیش ناكەون و هەر تیشك بڵاودەكەنەوە، بەڵام لە ڕاستیدا ئەستێرەكان وەكو ئادەمیزاد نینە پێویستییان بە خەو و سرەوتن بێت، بەڵكو هەر سروشتى خۆیان وەهایە، تا خۆر پەنهان بێت لە زەوى، ئەوان لە دڵى ئاسماندا بەو تیشكەى لە خۆریان وەرگتووە جوان بدرەوشێنەوە، كە خۆریش دەركەوت، ئەوان وردە وردە تیشكەكانیان كزبێتەوە تا بگەنە ئاستى نەمان.
چوارەم: هونەرى جیاكردنەوە
بریتییە لە خستنەڕووى شتێك بە پەسنێكى گشتییەوە، ئینجا دواتر لە پەسنێكى تایبەت، شتێكى دیكە بەسەر شتەكەى پێشوو زەقبكرێتەوە، مەبەستیش لەمە جیاكردنەوەى دۆسییەكانە.. بۆ وێنە:
ـ عەرەب ئینكارى فەزڵى ئێوە ناكەم، ئەفزەلن، ئەمما
سەلاحەدین كە دونیاى گرت لە زومڕەى كوردى بابان بوو... شێخ ڕەزاى تالەبانى
لەم دێڕەدا شاعیر سەرەتا هاتووە، بە شێوەیێكى گشتى پەسنى میللەتى عەرەبى داوە، ئەوەى دەرخستووە، كە: ئێوەى عەرەب بە هۆى بوونى پێغەمبەرى گەورە (درودو سڵاوى خواى لەسەر) لە ئێوە، لە گەلانى دیكە چاكەدارترن و چاكەتان بەسەر هەمووانەوە هەیە، من لاملێیی لەوە ناكەم، بەڵام دواى ئەوە شاعیر هاتووە بە شێوەیێكى تایبەت سەلاحەدینى گەورە سەركردەى كورد و جیهانى ئیسلامیی جیاكردۆتەوە، ئینجا دووبارە ڕووى دەمى كردۆتەوە عەرەبەكان و گوتوویەتى: بەڵام دەبێ ئاگادارى ئەوەش بن، كە پێشەوایێكى مەزنى وەكو سەلاحەدینى ئەیوبى، كە لەسەر دەستیدا ئەو هەموو سەركەوتن و سەروەرییەى بۆ جیهانى ئیسلامى و سەرجەم موسلمانانى جیهان تۆماركرا، كوڕە كوردێكى قارەمانى كوردستان بوو، بەمەش شاعیر دۆسیەى چاكەو سەروەرییەكانى هەردوو میللەتى كورد و عەرەبى سەركەوتووانە لێك جیاكردۆتەوە.
 
سەرچاوەكان
یەكەم : سەرچاوەكانى كوردۆلۆجى
1-	ئەكرەم قەرەداغى، بیبلۆگرافیاى كورد و كوردستان، سلێمانى، 1999.
2-	فەرهاد پیرباڵ، زێڕى ناو زبڵ، سلێمانى 1999.
3-	كلپومە جمیل عبدالواحد، كردستان  فى عهد الساسانیین، اربیل، 2007.
4-	كاوە هاوراز، رۆژهەڵاتناسى، هەولێر، 2003.
5-	هەروەها كتێبەكانى ( تاریخ الگبرى، كامل فى التاریخ، صورە الارچ، البدایە و النهایە).
دووەم: سەرچاوەكانى بەشى جوگرافیای كوردستان 
1ـ د.عەبدوڵڵا غەفور، جوگرافیاى كوردستان، چاپى چوارەم، چاپخانەى وەزارەتى پەروەردە، هەولێر، 2005.
2ـ د. نیشتمان بشیر، الكورد والسلاجقە، نامەى دكتۆراى پێشكەشكراو بە بەشى مێژووى كۆلێژى ئادابى زانكۆى سەلاحەدین، هەولێر، 2001.
3ـ كوردستان و كورد، د. عەبدولڕەحمان قاسملۆ، لە بڵاوكراوەكانى بنكەى پێشەوا، 1973.	
سێیەم : سەرچاوەكانى بەشى زمان
1- د.ئەوڕەحمانى حاجى مارف، فەرهەنگى زاراوەى زمانناسى، سلێمانى 2004.
2- جەمال نەبەز، زمانى یەكگرتووى كوردى،یەكێتى نەتەوەیى خوێندكارانى كورد لە ئەوروپا بڵاوى كردۆتەوە،ئەلمانیا،بامبێرگ، 1976.
3- د.بەكر عومەر عەلى و شێركۆ حەمەئەمین، زار و شێوەزار، چاپخانەى چوارچرا، سلێمانى، 2007.
4- حوسێن محەمەد عەزیز، سەلیقەى زمانەوانیى و گرفتەكانى زمانى كوردیى، بەڕێوەبەرێتى گشتى چاپ و بڵاوكردنەوە، چاپخانەى كارۆ، سلێمانى،2005.
5- زبێر بیلال، مێژووى زمانى كوردى،وەرگێڕانى لە عەرەبییەوە یووسف رەئوف عەلى، (دار الحریە للگباعە)، بەغدا، 1984.
6- سەلام ناوخۆش، فەرهەنگى ئۆكسفۆردى نوێ، چاپى سێیەم، سلێمانى، 2007.
7- سەلام ناوخۆش، پێنج دیدار لە بارەى زمانى ستاندەرەوە .
8- سەلام ناوخۆش و نەریمان خۆشناو، زمانەوانى، بەرگەكانى (یەكەم و دووەم و سێیەم)، چاپخانەى منارە، هەولێر، 2009.
9- سەدیق بۆرەكەیى، مێژووى وێژەى كوردى، بەرگى، یەكەم، هەولێر، 2008.
10- شەرەفخانى بدلیسى، شرفنامە، هەژار كردوویەتى بە كوردى، چاپى یەكەم، كۆڕى زانیارى كورد، بەغدا،1981.
11- د. على عبدالواحد وافى، علم اللغە، دار نهڤە ر لگباعە و النشر، 1967.
12- د.عیزەدین مستەفا ڕەسوڵ، سەرنجێ لە زمانى ئەدەبیى  یەكگرتووى كوردى،چاپى یەكەم، چاپخانەى (سلمان الاعڤمى)،بەغدا، 1971.
13- د.عیزەدین مستەفا ڕەسوڵ،بۆ زمان، بەڕێوەبەرێتى گشتى چاپ و بڵاوكردنەوە،چاپخانەى شڤان، سلێمانى،2005.
14- فەرهاد پیرباڵ، ئینجیل لە مێژووى ئەدەبیاتى كوردیدا، دهۆك، 1999.
15- فوئاد حەمە خورشید، زمانى كوردى دابەشبوونى جوگرافیاى دیالێكتەكانى، و: حەمە كەریم هەورامى، بەغدا، چاپخانەى (افاق العربیە)، بەغدا،1985.
16- قەیس كاكل، ئاسایشى نەتەوەیى و پلانى زمان، دەزگاى موكریانى، چاپخانەى دەزگاى ئاراس، هەولێر، 2007.
17- د.كەمال فوئاد، زاراوەكانى زمانى كوردى و زمانى ئەدەبى و نووسینیان، گۆڤارى زانیارى، ژ.2، بەغدا، 1971.
18- كوردۆ ئەحمەد، فێربوونى زمانى فەرەنسى بە ئاسانى، هەولێر، 2004.
19- گۆڤارى هاڤیبوون، ژمارە(19-20)،2008.
20- گۆڤارى زمانناسى، ژمارە (3)، 2009.
21- محەمەد ئەمین هەورامانى، زارى زمانى كوردى لە ترازووى بەراوورددا،دەزگاى رۆشنبیرى و بڵاوكردنەوەى كوردى، بەغدا،1981.
22- محەمەد ئەمین هەورامانى،مێژووى ڕێبازى زمانى كوردى، لە بڵاوكراوەكانى مەڵبەندى رۆشنبیرى و كۆمەڵایەتى انكۆى سەلاحەدین، 1990.
23-محەمەد ئەمین هەورامانى،سەرەتایێك لە فیلۆلۆژى زمانى كوردى، بەرێوەبەرایەتى گشتى ڕۆشنبیرى كوردى،چاپخانەى مەعاریف،بەغدا، 1974.
24- محمد معروف فتاح، زمانەوانى، زانكۆى سەلاحەدین، چاپخانەى دار الحكمە، بەغدا، 1990.
25- نافیع دیبەگەیى، بنەماكانى رێنووسى كوردى لاتینى، سلێمانى، 2006.

سەرچاوە ئینگلیزییەكان
1-Aitchson,j, 1993,Linguistics,London.
2-Crystal,D, 1993 , Language and Languages, London. 
3-Fromkin,v,Robert Rodman and Nina hyams;2003,An introduction toLanguage,7th ed.
4-Wardhaugh,R,1990,An introduction to sociliinguistics, Cambridge.
5-Yule,G.2006.The study of  Language,3rd ed, Cambridge.

سەرچاوەكانى هەردوو بەشى (ئەدەب و ڕەوانبێژى) بریتین  لە:
یەكەم: كتێب بە زمانى كوردى:
1 ـ ئەڕیستۆتلس، هونەرى شیعر (پۆیتیكا)، و: حەمید عەزیز، سلێمانى 2005
  2 ـ د. شوكرییە ڕەسول، ئەدەبى كوردى و هونەرەكانى ئەدەب،مگابع التعلیم العالی، هەولێر، 1989.
3 ـ عەلائەدین سەجادى، مێژووى پەخشانى كوردى، دەزگاى چاپ و بڵاوكردنەوەى ئاراس، هەولێر، 2000.
4 ـ هۆراس، هونەرى شیعر، و: حەەمید عەزیز، چاپى دووەم هەولێر 2005.
دووەم: كتێب بە زمانى عەرەبى:
5ـ د. احمد مگلوب، البلاغە العربیە، مگبعە جامعە الموصل، الموصل، 1980.
6ـ أرسگو، الخگابە، ت: د. عبدالرحمن عبدی، دار الرشید للنشر، بەغداد، 1980.
7ـ الخگیب القزوینی، الأیچاح فی علوم البلاغە، گبعە ایران، دون سنە الگبع.
8ـ سعدالدین التفتازانی، شرح المختصر، الجز‌و الپانی، ایران، دون سنە الگبع.
9ـ د. محمد حسن عبدالله، فنون الأدب، دار الكتب الپقافیە، الكویت، الگبعە الپانیە، 1978.
10ـ محمود البستانی، القواعد البلاغیە، گ 1، گبعە ایران، دون سنە الگبع.
  11ـ د. میشال عاصی، الفن والأدب، الگبعە الپانیە، المكتب التجاری للگباعە والنشر والتوزیع، بیروت،1970.
  12ـ د. ناصر الحانی، المصگلح فی الأدب الغربی، منشورات دار المكتبە العصریە، صیداـ بیروت، 1968.
  13ـ یوسف ابو العدوس، البلاغە والأسلوبیە، الگبعە العربیە الأولى، الأهلیە للگباعە والنشر، عمان، 1999.
14ـ یوسف المنجم، موسوعە الأمپال الشعبیە (الجز‌و الأول)، من الأنترنیت.
15ـ ((M.labbe Gi. Vincent)، نڤریە الأنواع الأدبیە، ت: د.موحسین عون، جز‌و الأول، مگبعە دار النشر للپقافە، قاهیرە، 1978.

سێیەم: ئەو كتێب و سەرچاوانەى نمونەیان لێ وەرگیراوە، بریتینە لە:
دیوانەكانى: 16ـ ئەحمەدى كۆر، 17ـ بێخود، 18ـ بێكەس، 19ـ پیرەمێرد، 20ـ حەسەنى دانیشڤەڕ، 21ـ خورشیدە بابان، 22ـ دەشتى، 23ـ شێخ ڕەزاى تالەبانى، 24ـ شارباژێرى، 25ـ قانیع، 26ـ گۆران، 27ـ مەلاى جزیرى، 28ـ موفتى پێنجوێنى، 29ـ نالى، 30ـ نورى وەشتى، 31ـ هێدى،... هەروەها هەریەكە لە: 
32ـ ئازاد دڵزار، حاجیلەكانى دەشتى هاموون، چاپخانەى وەزارەتى پەروەردە، هەولێر، 2004.
33ـ ئەژى گۆران، نەبا غەریبێ جێت بگرێ، چاپخانەى ئەسعەد، بەغداد، 1978.
34ـ ئەنوەر قادر محەمەد، زایەڵە، لە بڵاوكراوەكانى كۆمەڵەى فەرهەنگى سوێد، 1988.
35ـ حەمید گەردى، گوڵێك لە گوڵستانى كوردستان، پەندى كوردى، چاپخانەى ڕۆشنبیرى، هەولێر، 2002.
36ـ خەلیل محەمەد دهۆكى، تە چ ڤیاو من نەزانى، دار الحریە للگباعە، بەغدا، 1402 هـ، 1982.
37ـ سەباح ڕەنجدەر، شەڕى چڵ ساڵە، ئاراس، چاپخانەى وەزارەتى پەروەردە، هەولێر، 2005.
38ـ سعاد سلێڤانەیی، سۆزما، چاپخانەى وەزارەتى پەروەردە، هەولێر، سپیڕێز، 2006.
39ـ عەبدولڕەحمان بێلاف، گوڵدانى فرمێسك، هەولێر، چاپخانەى زانكۆى سەلاحەدین، 1996.
40ـ د. عەلى شەریعەتى، یەك لە پەناى خاڵ و سیفڕى بێ بڕانەوە، و: هەژارى موكریانى، هەولێر، 2004.
41ـ عومەر سەیدە، بەرەو شێت بوون، چاپخانەى وەزارەتى پەروەردە، هەولێر، 2005.
42ـ مارف ئاغایی، زەوى سەخت و ئاسمان دوور، چاپخانەى شوعاع، تەورێز، 1377 هـ.
43ـ مەلا عەبدى، نازناوى شاعیرێكى میللى دەشتى هەولێرە، (دەستنووس)
لەگەڵ گەلێ سەرچاوەى تریش، كە ئەگەر ڕاستەوخۆش سوودیان لێ وەرنەگیرابێ، ناڕاستەوخۆ سوودیان لێ وەرگیراوەو لێرەدا ئاسان نییە درێژە بە ناونیشانى هەموویان بدەین.