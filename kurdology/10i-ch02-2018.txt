
بەشى دووەم
زمــــــــان
 
پێناسەى زمان
تا ئێستا چەندین پێناسەى جیا جیا لەبارەى زمانەوە خراونەتەڕوو، بۆیە لێرەدا هەندێ لەو پێناسانە دەخەینەڕوو:
چۆمسكى دەڵێت: ((زمان كۆمەڵە ڕستەیەكە، ڕێزمان دەریان دەكات)).
بلۆك و تراگەر دەڵێن: ((زمان كۆمەڵە ڕەمزێكى دەنگى لەخۆوەیە، كە دەتوانرێت بۆ لەیەكتر گەیشتن بەكاربێت)).
ساپیر دەڵێت: ((زمان هۆیەكى ناغەریزییە و تایبەتە بە مرۆڤ، بۆ دەربڕینى هەست و ئارەزوو بەكاردێت، بەهۆى ڕەمزى لەسەر یاسا ڕۆیشتوو كاردەكات و لەژێر یاساى مرۆڤدایە)).
مارتنێت دەڵێت: ((زمان هۆیەكە بۆ لەیەكتر گەیشتن، لەچەند دانەیەكى بچووك پەیدا دەبێ، ئەو دانانەش خاوەنى واتاى خۆیانن)).
كارۆلأ دەڵێت: ((زمان كۆمەڵە ڕەمزێكى دەنگى لەخۆوەیە، كە دەتوانرێ بەكاربێت بۆ گەیشتن و پۆلكردنى شت و ڕووداوەكانى دەوروبەر)).
    كەواتە لە ڕوانگەى ئەم پێناسانەى سەرەوە دەگەینە ئەو ئەنجامەى بڵێین زمان: ((گرنگترین ئامێرى پەیوەندى و لەیەكترگەیشتنى ئادەمیزادە)).
ئەركەكانى زمان
    زمان زۆر واتا لەخۆ دەگرێت، نە كۆمەڵگا بەبێ زمان دەبێ، نەهیچ شارستانیەتێكیش بەبێ زمان،ئەگەر هەشبێ، بەردەوام دەبێت، یەكێك لە خاڵە هەرە گرنگەكان، كە مرۆڤ لەهەر گیانلەبەرێكى تر جیا دەكاتەوە، زمانە. زمان وەك ئامرازێك، قەناتێكى چالاك، چەند ئەركێكى گرنگى هەیە.ئەركەكان بەسەر دوو جۆر دابەش دەكرێن:


یەكەم: ئەركە مایكرۆییەكان 
ئەم ئەركە لە ڕوانگەیەكى بچووكەوە دەڕوانێتە زمان و لە چەند شێوازێ یان ڕێگەیەك بەدەردەكەون:
1ـ ئەركى سایكۆلۆژى زمان 
   با بزایین لەخێزان ئەم ئەركە چۆن دەردەكەوێ : 
ژنى ژیر و وشیار دەتوانێ هەردەم كەسێكى زۆر هێمن و دوور لەتوڕەیى و هەڵچوون لەناو ماڵەكەى بەرپابكات، قسەخۆشەكانى ژن هەتا پیاوى توڕە و بێمیزاژیش خاو دەكاتەوە.
     گیانى وەرزشى حاڵەتێكى دى دەرخستنى لایەنى سایكۆلۆژى زمانە. هەوادارانى تیپێكى وەرزشى، بەو هات و هاوارەى بۆ هاندانى تیپەكە دەریدەبڕن، خۆیان خاڵى دەكەنەوە، بەمەش ئاسوودە دەبن.
2ـ لایەنى كۆمەڵایەتى :
هەوالأ پرسین و چاك و چۆنى لە ئاخاوتنى ڕۆژانە و سەرەتاى بونیادنانى كۆمەڵگایەكى پڕ ئاشتەواییە، سڵاوكردن هەر ئاشتى بڵاو ناكاتەوە، بەڵكو دەبێتە  دەستپێكى كۆمەڵایەتى بۆ برادەرایەتى، هاورێیەتى هەتا هاوسەرگیرى!
    لە زمانى نووسینیش هەرنامەیەك ئەگەر بە: ئازیزم، بەڕ ێزم،ڕێزدارم، دەست پێبكات و بە :براى دڵسۆزت، براى بچووكت،كۆتایى پێ بێت، كاردانەوەیەكى باشى لە پەیوەندییە كۆمەڵایەتییەكان دەبێ.
3ـ ئەركى تۆماركردنى لەپێناو مانەوە 
      تۆماركردنى هەر ڕووداوێك لەمێژوودا، هەر بە زمان دەبێ، ئێمە ئەگەر نووسراوەكانى سۆمەرییەكان و ئاشورییەكان نەبوایە، تەواو لەمێژووى خۆشمان شارەزا نەدەبووین،ئەمە لەلایەك، لەلایەكى تر هەر قەرزێك ئەگەر لە قەرزنامە تۆمارنەكرێ ئەوە چەندەها كێشەى كۆمەلایەتى لێ دەكەوێتەوە و بۆندى هاوسەرگیریش یەكێ لەو تۆمارانەیە، كە ڕووسوورى پەیوەندییە كۆمەڵایەتییەكان دەپارێزێت .
4 ـ دیاریكردنى ناسنامەى شتەكان 
      دیاریكردنى ناسنامەى شتەكان، كۆنترین ئەركى زمانە، ناولێنانى هەر پەیوەندیەكى خزمایەتى و هەر گیانەوەرێك هاریكارى مرۆڤ دەكات، بۆئەوەى شتەكان بناسێتەوە، بەهەر پیاوێك بگوترێ باوك، ئەوە منداڵى هەیە، بەهەر ژنێك بگوترێ (دایك)، كچ نییە و شووى كردووە و نەزۆكێش نییە !!
      هەر كاتێ ناوى (شێر، پڵنگ، مار... هتد) دێت، مرۆڤ موچركەیەكى بە لەشدا دێت و دەترسێ ئەگەر نەتوقێ و نەبورێتەوە، بەڵام ئەگەر ناوى (ئاسك) (بولبوول) و (چۆلەكە) بێت، مرۆڤ دەچێتە ناو دنیاى پڕ بەرائەتەوە!
5 ـ ئەركى دەربڕینى هزر
    مرۆڤ بەر لەوەى هەر شتێك (بڵێ) یان (بنووسێ)، بیر دەكاتەوە، دالغەلێدان،هزركردن قەناتێكى دى دەربڕینە، هەرچەندە هەمیشە (هزر و زمان) لە پەیوەندییەكى دیالێكتیدا نین،بەڵام لەزۆرباردا زۆر پێكەوە گرێدراون .
6 ـ پەیوەندیكردن 
     پەیوەندیكردن بە قسە یان بە نووسین ئەركێكى هەرە گرنگى زمانە، ئەم ئەركە لەم چەند شێوازە دەردەكەوێت :
1 ـ داواكردن : 
داواكردن بە ئاخاوتن و نووسین دەبێت، لە هەردووكیان جۆرە ڕێزێك هەیە لە نێوان قسەكەر و گوێگردا.
 بەیارمەتى خۆت چایەكمان بۆ ناهێنێ .

2 ـ پرسیاركردن:
     مەبەست لە پرسیاركردن دەست خستنی زانیارییە،  بە واتای ئەوەی بەهۆی پرسیاركردنەوە قسەكەر دەتوانێ كەلێنێ یان چەند كەلێنێك لە زانیاری خۆیدا بەرانبەر دیاردەیەك پڕ بكاتەوە، لێرەدا قسەكەر زانیارى تەواوى لە بارەى شتێكەوە نییە،  بەڵكو لە ڕێگەى پرسیارەوە دەگاتە زانیارییەكان،  لەمەدا پرسیاركردن پێچەوانی هەواڵ گەیاندنە،  چونكە لە  ڕستەی هەواڵ گەیاندن قسەكەر زانیاری دەگەیەنێ‌و بڵاودەكاتەوە و،  سەرچاوەی زانیارییە،  كەچی لە پرسیاركردندا گوێگر سەرچاوەی زانیینە،  وەكو :
-كەی سینەما بەتاڵ دەبێ؟
-ئایا ئەمڕۆ دەوام هەیە؟
3 ـ داواى لێبوردن كردن :
 چەند دەربڕینێك هەن لە زمانى كوردیدابۆ دەربڕینى (پۆزش) و (لێبوردن) بەكاردێن. هەروەها لەمجۆرەدا قسەكەر ئەوپەڕى ڕێز بەكاردێنێ، چونكە هەڵەیەكى كردووە یان بە هەڵە لە شتێك گەیشتووە .
 ببورە قەلەمەكەتم ون كرد.
           ـ ببورە پێم لەپێت نا .
   ـ ببورە ئەم ڕۆژە دەرفەتم نەبوو پێكەوە دابنیشین .
4- زانیاری ‌و هەواڵ گەیاندن:
بە ئەركێكی سەرەكی زمان دادەنرێت،  كە بەهۆییەوە  مرۆڤ  لە دەوروبەری خۆی دەدوێ،  واتە لێرەدا قسەكەر سەرچاوەی بڵاوكردنەوەی زانیاری‌وهەواڵە،  لەم جۆرە قسەكەر دەیەوێ بوون‌و نەبوونی یان ڕاستی‌و ناڕاستی دیاردەكان  پیشان بدات.  لەهەمان كاتیشدا ڕستەكانی هەواڵ گەیاندن مەرج نییە هەر ڕاست بێت،  بەڵكو دەشێ هەڵەبێت، چونكە لێرەدا ئەركى قسەكەر تەنیا گەیاندنى زانیارییە،  وەكو:
-هەنگوین شیریینە. 
-ڕاستى خۆشە. 
-بەیانى حكومەت دادەمەزرێ .
  ـ دووسبەى پەرلەمان دەست بەكاردەبێ .
5 ـ فەرماندان:
لێرەدا قسەكەر داوا لە گوێگر یان كەسێك دەكات بە ئەنجامدانی یاخود كردنی كارێك،  وەكو:
-پەنجەرە داخە. 
-نانەكە بخۆ. 
    واتە قسەر بڕیاردەرى كارەكەیە،  بەڵام گوێگر دەبێ جێبەجێى بكات.لەم جۆرەدا گوێگر چاوەڕێى ئەوە ناكات تاكو بزانێ ئەم ڕستەیە ڕاستە یاخود هەڵە، چونكە فەرماندان پەیوەندى بە ڕاستى و ناڕاستییەوە نییە.  
6 ـ ڕاپەراندن
مەبەست لە ڕاپەراندن ئەوەیە كە قسەكەر خۆی بە ئەنجامدانی كارەكە هەڵدەستێ،  واتە لێرەدا ڕاپەڕاندن پێچەوانەی فەرماندانە،  چونكە لە فەرماندان قسەكەر داوای لە گوێگر دەكرد كارێك بكات،  كەچی لێرەدا خۆی بە كارەكە هەڵدەستێ،  وەكو:
-سوێند دەخۆم كە ڕاستی بڵێم. 
-بەڵێن دەدەم ئەم كارە بكەم. 
7 ـ پەسند كردن 
لێرەدا قسەكەر بڕیارى ڕەهاى بە دەستە، هەندێجار دیاردەى پەسندكردن لە هەڵێنان سەرچاوە دەگرێ.
            ـ بریارەكە پەسند دەكرێت .
            ـ بێ دەنگى ئەو، نیشانەى قەبووڵكردنە. 
8 ـ ڕەتكردنەوە 
 قسەكەر دەسەڵاتى ئەوەى هەیە كە هەر داوایەك، قسەیەك ڕەتبكاتەوە، ئەمجۆرە دەربڕینە، دەربڕینێكىزبرە یان هەر هیچ نەبێ بۆ گوێگر دڵخۆشكەر نین.
            ـ حكومەت داواكەمى ڕەتكردەوە.
            ـ ئەوان بەهیچ رازى نابن .
9 ـ خۆشى دەربڕین 
ئەم ئەركەى زمان لەشیعر زیاتر دەردەكەوێ، بەتایبەتى لە جوانكارى و ڕەوانبێژى و خۆشخوانى،چونكە ئەم ڕەگەزانەى ئەدەب دەروون ئاسوودە دەكەن .
 ـ ئەم شیعرە تەڕانەى گۆران بەرد بە جووڵە دێنن .
 ـ بەدیار غەزەلەكانى نالى یەوە خەوم لێدەكەوێـ !
 ـ ئەو شیعرانەى ئەو دەموروژێنن .
                                     
دووەم:ئەركە ماكرۆییەكان
   ئەم جۆرە ئەركە لە ڕوانگەیەكى فراوان و گەورە دەڕوانێتە زمان زمان ، ئەم جۆرە ئەركەكانە لەم شێوازانە خۆیان دەنوێنن:
     1ـ ئەركى زەینى، ئایدیالى 
     پرۆسەى وەرگرتن و تێگەیشتن لە چالاكى زەینى زمان، زۆر قورسە مرۆڤ بە سادەیى لە ژیان ناڕوانێ، مرۆڤ ئەگەر ئەو توانا زەینیەى نەبێ، چۆن دەتوانێ لەنێوان (غەیب) و (عەقلأ) هەڵبكات، مرۆڤى ساخلەم بۆ هەر ڕووداوێك لە  بوونەوەر لەخۆى بەهۆى زمانەوە حاڵى دەبێت: بۆچى هاتم ؟ بۆچى هەم ؟ بۆ كوێ دەچم ؟ ئەوە هەر بۆ لۆژیكى زمان پەى بەو پرۆسە زەینیەى زمان دەبردرێت.

2 ـ نێو خودیى
    زمان ئەركێكى نێو خودیى هەیە، وەكو لەم ئەركە دەردەكەوێت، كە زمان دیاردەیەكى كۆمەڵایەتییە، چونكە چ لە مۆنۆلۆژ و دایەلۆگ، كەسایەتى ئاخاوتنكەر دەردەكەوێ . كەسایەتى مرۆڤ بەندە بە زمانییەوە، هەروەها هەر لەڕێگەى زمانەوە گوێگر دەتوانى ئاستى مەعریفى قسەكەرى بۆ دەربكەوێت.
3 ـ شیعریەت :
      شیعریەت تواناى نووسینى شیعر ناگەیەنێ، بەڵكو واتاى بەكارهێنانى  زمان بۆ ئەفراندن و داهێنان دەبەخشێ، مرۆڤى خاوەن بەهرە و داهێنەر، بەهۆى مەجازەوە دەتوانێ یارییەكى هونەرى جوان بە وشەوە بكات، ئەمەو شێوازى وتنى (نوكتە) و (مەتەلأ)یش شیعریەت دەگەیەنن،چونكە وا لە بیسەر و گرێگر دەكەن، بەهۆى وشەوە بەدواى وەڵامدا بگەڕێت،هەر مەتەلێك تێڕامانێكى دەوێـت، هەر تێڕامانێكیش پێویستى بە وشەیە .

4ـ دەق دروستكردن :
     هەموو مرۆڤێك ناتوانێت ببێتە دەق نووس، دەق بە واتاى بەهرە، بیرۆكە دەربڕین، داهێنان، دێت، تەنیا ئەو مرۆڤانە دەتوانن سنوورى (ڕستە) ببڕن، كە كەرەسەكانى زمانیان دەوڵەمەندەو دەزانن وەستایانە ئامرازەكە بەكاربێنن. 

نەژادى زمان لەنێوان گریمانەى مرۆڤ و خەڵاتى خودادا
     دەرككردن بە زمان و هەستیارى زمان لە مرۆڤدا،مێژوویەكى هەیە، دژوارە بتوانرێ دیارى بكرێت، مرۆڤ وەك جەستەو عەقلأ لەهەموو بونەوەرێكى ترى سەر زەوى جیابووە، ئەو جیابوونە مرۆڤى وا لێكردووە، هەردەم لەگژ فكراندا بێت و ئامانج لەبوونى خۆى بۆ دەربكەوێ.
      كە كۆمەڵگا دروست بوو، دەستوور و دەوڵەتیش دروست بوون، دەستە هەڵبژاردەى مرۆڤ لە زانایان و هزرمەندان و ئایینداران هەوڵیاندا لەدوو ئارێشەى زمان بكۆڵنەوە، یەكەم/ ئایا زمان خوا كردە یان مرۆڤ  كردە. دووەمیش كام زمان یەكەم زمانە.
   لەم بەشە بەكورتى جەخت لەسەر هەردوو پێكۆل دەكەین، بۆ دۆزینەوەى ئەو نهێنییەى جیهانى زمانى مرۆڤ، ئەم دوو كێشەیەش مرۆڤ بە (عەقل) و (تێكستى ئاسمانى) شرۆڤەیان كردووە، ئێمە لە گریمانەكانى مرۆڤ دەست پێدەكەین: 

یەكەم:گریمانەكانى مرۆڤ
    چەندەها گریمانەو (تیۆر) لێرەو لەوێ لەسەر نەژادى زمانى مرۆڤ و چۆنیەتى پەیدابوونى نووسراون، دەكرێ بەكورتى ئاماژە بە هەندێكیان بكەین و شڕۆڤەیان بكەین:

1ـ گریمانەكانى لاسایى كردنەوەى دەنگەكانى سروشت
أ ـ تیۆرى Bow – Bow
بەگوێرەى ئەم تیۆرە، ڕۆنانى وشە بەهۆى لاسایى كردنەوەى زایەڵەى دەنگەكانى سروشت پەیدابووە. ئەو دەنگە سروشتیانە ناوەندێك و هۆكارێك بوون، بۆ ئەوەى مرۆڤ زارى ببێتەوە و لاسایى دەنگى ئاژەلأ و ڕووبارو بروسكە... هتد. بكاتەوە.
كەموكورتییەكانى ئەم تیۆرە:
1ـ زمان هەر تەنها كۆمەڵە وشەیەك نییە، تەنها پەیوەست بێ بۆ ناوى شتەكان.
2ـ مرۆڤ ئەگەر ناوێكى بۆ ئەو دەنگانە دانابێت، ئەى بۆ "شتە بێدەنگەكان" وەك (دار، بەرد)، هەروەها بۆ هەست و سۆزى خۆى چى داناوە؟!
3ـ دەنگى سروشتى لەهەموو دنیا وەك یەكە، بۆ نموونە:
ـ پشیلەى هەموو دنیا دەمیاوێنێ
ـ شێرى هەموو دنیا دەنەڕێنێ
ـ كەرى هەموو دنیا دەزەڕێنێ
ـ مانگاى هەموو دنیا دەبۆڕێنێ
   ئەى بۆ مرۆڤەكان فێرى زمانى جیاواز بوون،هەموو ئەو گیانەوەرانە تەنها فێرى یەك زمان نەبوون؟
ب ـ تیۆرى Yo – heave – no
     كۆششى فیزیكى یاخود هێز و شەنگى مرۆڤ و ماسولكەكانى، كە دەبێتە هۆى نركاندن و ناڵین و مرخاندن، واى لە مرۆڤ  كردووە ، كە زمانى بەكاربێنێ. ئەم دیاردەیە زیاتر لە دەوروبەرى كۆمەڵایەتى بەرپایە، بەو واتاى مرۆڤ ناڵە ناڵەى كردووە یاخود تیقە تیڤى كردووە یان فینگە فینگى كردووە، ناچار بووە بە بەرانبەرەكەى بڵێ كە چییەتى!
    وێڕاى ئەوەى ئەم تیۆرەش كێماسیەكانى ئەوەى پێشووى هەیە، هەروەها هاوارى كۆمەڵایەتى هۆكار نییە بۆ ئەوەى ئاخاوتن دروست ببێت، چونكە ئەوەتە مەیمون وەك مرۆڤ هاوارى كۆمەڵایەتى (ناڵین)ى هەیە، بەڵام تواناى پەرەپێدانى ئاخاوتنى نییە.



 
ج ـ تیۆرى هاوارى سروشتى هەستەكان
ئێش، ژان، خۆشى، خەم و كەسەر، دەكرێ بە وشە گوزارشتیان لێبكرێت.وەك:
ئازار ـ ئاى
خۆشى ـ واو
خەم ـ ئاه، ئاخ
      كێماسى ئەم تیۆرە ئەوەیە بەوەندە هەستە زمانێكى سیستیماتیكى وەك مرۆڤ دروست نابێ، ئێش و خۆشیەكانى مرۆڤ سنوردارن، ناكرێ زمان هەر تەنها ئێش و خۆشى بێت.

2ـ تیۆرى گەشەكردن
     ئەم تیۆرە باوەڕى وایە كە بنەماى بایۆلۆژى زمان ڕۆڵى خۆى دەبینێ لە پەرەسەندنى زمانى مرۆڤد، (داروین) لە كتێبى (نەژادى بنەچەكان ) دەڵێت: "زمانى مرۆڤ و هاوارى گیانەوەر تەنیا لە پلە جیاوازن. زمانى مرۆڤ وەك مرۆڤ خۆى بەشێوەیەكى زۆر بەراییەوە هاتووە، بەرە بەرە پەرەى سەندووەو پێویستییەكانى واى لێكردووە قسە بكات".
كێماسییەكان
1ـ ئەو ڕایەى (داروین) هیچ پەیوەندى بەنەوەى ئادەمیزادەوە نییە، چونكە نە مرۆڤ گەشەى كردووە، نە زمانەكەى،دۆزینەوەى مرۆڤى (ئاردى)ئەمەى تەواو ساغكردەوە.
2ـ ئەو ڕایەى (داروین) ئەوەندە نالۆژیكى بووە، بۆیە(ماكس مۆلەر)ى هاوچەرخى، ناوى لەو تیۆرەى (داروین) ناوە، تیۆرى Pooh – Pooh.
3ـ بۆچى هاوارى گیانەوەر پەرەى نەسەند و نەبووە زمان؟!
4ـ شتێك نییە بەناوى "زمانى بەرایى"، بەڵكو ئەوەى هەیە، كۆمەڵگاى بەراییە.

3ـ تیۆرى ئاماژەى زارەكى و ئاماژەى فیزیكى
     ئەم تیۆرە بانگەشەى ئەوە دەكات كە كردە جەستەییەكانى مرۆڤ، واى لە مرۆڤ كردووە ئاماژە زارەكییەكان وەك جووڵاندنى زمان و لێوەكان، چاوەكان، زمان دروست بكەن.
     ئەم ئاماژانە زۆر سنووردارن، بۆیە ناكرێ سیستەمى پڕ ئاڵۆزى زمان تەنها بەوەندە كردارەوە پەیدا ببێت.

4ـ تیۆرى  كۆمەڵایەتى
    كۆمەڵگا تاكە ناوەندى بە كۆمەڵایەتیبوونى زمانە، ئەوانەى باوەڕیان بەوەیە كە زمان دیاردەیەكى كۆمەڵایەتییە، دەڵێن مرۆڤ بە تەنیا لە (زمان) دەكەوێ و هەر بە (كۆمەڵگا) (بەزمان) دەكەوێتەوە.
     ئەم تیۆرە هیچ هەڤدژییەكى لەگەلأ سروشتى پەیدابوونى زمان نییە، چونكە مرۆڤ لەناو كۆمەڵگا پێویستى بە زمان بووە.

5ـ ڕێككەوتن
     زمانى مرۆڤ لەخۆوە دروست بووە، هەروەك چۆن بوونەوەر لەخۆوە دروست بووە، مرۆڤ خۆى داهێنەرى زمانى خۆیەتى، هەر ئەویش ناوى لە شتەكانى دەوروبەرى خۆى ناوە، بێگومان لەڕووى زانستییەوە هیچ شتێ لەخۆوە دروست نابێت، زمانى مرۆڤیش بونەوەرێكى زیندووە، هەروا دروست نەبووە.


6ـ زمانى مرۆڤ، خواكردە
    سەبارەت بە ژێدەرى ئاسمانیى،  زۆربەى ئایینەكان ئاماژەیان بە زمانى مرۆڤ كردووە، بۆ نموونە:
1ـ ئایینى میسرییە كۆنەكان 
2ـ بابلییەكان 
3ـ هیندۆسەكان 
4ـ تاوەرى بابل
5ـ ئینجیل و تەورات
6ـ قورئانى پیرۆز
    ئێمە تەنها جەخت لەسەر قورئانى پیرۆز دەكەین، چونكە دوا نامەى ئاسمانە هەروەها وەك ئەوانى تر نەشێواندراوە.
    پێكهاتەى مرۆڤ، بەتایبەتى مێشكى مرۆڤ، واى لە زمانناسى نوێ كرد، كە بوارى زمانەوانى زۆر فراوان بكات، چونكە سیستەمى مێشك و عەقڵى مرۆڤ هەژموونێكى گەورەى بەسەر زمانى مرۆڤەوە هەیە، هەر بە هەدمەیەكى سادە لەو هەموو تۆڕەى دەمار، زمان دەشێوێنێ و (ئەفاسیا) دروست دەبێ، هەروەها هەر لە مێشكى مرۆڤدا ئامێرێك هەیە بەناوى ئامێرى وەرگرتنى زمان.
ئەم ئامێرە لەهیچ گیانەوەرێكدا نییە، هەر ئەوەش وایكردووە مرۆڤ هەم (قسەكەر) بێت، هەم تواناى فێربوونى هەموو زمانێكى ببێت، بۆ نموونە ئەگەر منداڵێكى كورد لە كۆمەڵگایەكى ئەمریكى پەروەردە بكرێت، ئەمریكى فێر دەبێت، بەڵام ئەگەر سەگێك، پشیلەیەك... هتد، لەگەلأ ئەو منداڵە بچێتە ئەمریكا، هیچ گۆڕانێكى لێ ڕوونادات، هەروەك سەگ و پشیلەى كوردى دەحەپێنن و دەمیاوێنن.ئایەتى "وعلم ادم الاسما‌و كلها" بە هەردوو ڕاڤەیەوە: 
1ـ خودا ناوەكانى فێرى مرۆڤ كرد.
2ـ خودا ناولێنانى شتەكانى فێرى ئادەم كرد.
    تەواو لەگەلأ پێكهاتەى مرۆڤ یەكدەگرنەوە، ئەو توانایەى ئادەم، فریشتەو جنۆكەكانى سەرسام كرد، لە ئاكام سەرى ڕێزى نوازشت و سوژدەى ڕێزیان بۆى برد.
      ئەو توانایەى مرۆڤ بۆ (دەربڕین) و (ناولێنان) و (قسەكردن) تەواو لەگەلأ زمانەوانى نوێ یەكدەگرێتەوە و تەواوى ئەو گریمان و تیۆرانە هەڵدەوەشێنێتەوە، كە پەیدابوونى زمانى مرۆڤ بەلاسایى كردنەوەى سروشتەوە دەبەستنەوە.
   دروستبوونى ئادەمیش سەرەتاى دروست بوونى كۆمەڵگا بوو، تاكەكانى كۆمەڵگاش، بەتایبەتى مرۆڤ كە بوونەوەرێكى كۆمەڵایەتیە، بەبێ بەكارهێنانى زمان ناتوانن تەواو لەیەك بگەن، بەگوێرەى ئەو ئەزموونانەى لەسەر منداڵان كراوە، ئەوە دەردەكەوێ كە مرۆڤ دوور لە كۆمەڵگا، نەك هەر لە  زمان دەكەوێ، بەڵكو ڕەفتار و گوفتارى مرۆڤانەشى نامێنێت.

* نەژادى زمان ونەژادى نەتەوە
    پرسى زمانى ئادەم و خودا چەندەها لێكدانەوەى بۆ كراوە،خودا بەچ زمانێك قسەى لەگەلأ ئادەم كردووە؟ ئادەم بە چ زمانێك قسەى لەگەلأ خودا كردووە؟ ئادەم بە چ زمانێك قسەى لەگەلأ حەوا كردووە؟ دوو پرسن هیچ پەیوەندییان بە زمانەوانییەوە نییە، چونكە هیچ ئایەتێك نییە ئەمە ڕوون بكاتەوە، هەروەها هیچ زانستێك هەتا مرۆڤناسیش نەیانتوانیوە وەڵامى ئەو دوو پرسیارە بدەنەوە.
ئەوەى هەیە هەموو گریمانەو ئەفسانەیە، ئەو قسانەش هیچ شەنگست و بنەمایەكى زانستیان نییە، وێڕاى ئەمەش كاركردن و خۆ خەریككردن بەو مەسەلەیەوە دوو ئارێشەى لەناو كۆمەڵگا دروستكردووە: نەتەوەى پیرۆز و زمانى پیرۆز، جولەكەكان یەكێ لەو نەتەوانەن بانگەشەى نەوە دەكەن كە زمانى عیبرى زمانێكى پیرۆزە،چونكە ئادەم قسەى پێكردووە. ئەلمانەكانیش بەپاساوى ئەوەى ئەلمان بەشدارییان لە بورجى بابل نەكردووە، بۆیە خودا زمان و ڕەگەزى ئەوانى پیرۆز كردووە، عەرەبەكانیش یەكێ لەو نەتەوانەن زۆر شانازى بە رەگەزو زمانى خۆیان دەكەن، هەتا دەڵێن زمانى بەهەشتیش بە عەرەبییە!!، ئێزیدییەكانیش دەڵێن ئێزدان بە كوردى لەگەلأ مەلیكى تاوس قسەى كردووە!
    لەڕووى ئایینى و زمانناسییەوە، نە هیچ ڕەگەزێك پیرۆزە، نە هیچ زمانێك . هەموو زمانەكان وەك یەكن، زمانێك نییە لە زمانێكى تر  پێشكەوتوو تر بێ، زمانێك نییە بە ناوى زمانى بەرایى بێت، هەموو زمانێكیش لە وشە پێكهاتووە، جا ئەوەى وشەى زۆرە، ئەوە دەرفەتى زۆرى هەیە، ئەوەى وشەشى كەمە دەرفەتى نەدراوەتێ.

ئەدگارەكانى زمانى مرۆڤ
     چەمكى زمان، چەمكێكى لێڵە، لەزۆربەى زمانەكاندا ئەو چەمكە بوارەكەى هێندە فراوان كراوە، بەجۆرێ زۆر سنوورى بڕیوە، وایلێكراوە، كە هەتا شتى نازیندووش زمانى هەبێت، ئەو دیتن و خوێندنەوە فراوانە بۆ زمان، بەهاى سروشتى زمانى شێواندووە. دەگوترێ زمانى گیانەوەر، زمانى مۆسیقا، زمانى ترافیك لایت، زمانى جەستە.ئایا ئەوانە زمانن؟! زمان هێندە سادەیە؟ زمان كۆمەڵێك ئەرك و دەسەڵاتى هەیە، بەهیچ جۆرێ گیانەوەر و مۆسیقا و ترافیك لایت و جەستە هتد. ناتوانن گوزارشتى لێبكەن.
     زمانى مرۆڤ، ئەو زمانەیە كە كرۆكى زمانەوانى پێكدەهێنێ، ئەو زمانە هەندێ ئەدگار و تایبەتمەندى هەیە، كە بە كورتى لە هەر یەكێكیان دەدوێین و لە كۆتایى لەگەلأ زمانى گیانەوەر بەراوردى دەكەین:

1ـ لادانى شوێنكات
      زمانى مرۆڤ تواناى ئەوەی هەیە نەك هەر لەو شتانە بدوێت، كە لە (ئێستا) و (ئێرە) ڕوودەدەن، بەڵكو دەتوانێ باسى ڕووداوێك بكات، هەزاران سالأ پێش ئێستا ڕوویدابێ، هەروەها باسى شتێك بكات كە لە داهاتوو ڕوودەدات.
وێڕاى ئەوەش زمانى مرۆڤ دەرك بە شتە غەیبیەكانیش دەكات، مرۆڤ دەتوانێ باسى (بەهەشت) و (دۆزەخ) و (فریشتە) و (جنۆكە) بكات، هەروەها گوزارشت لە (خۆشى) و (ترس) بكات.
     هەرچى زمانى ئاژەڵە ئەوە زۆر كاتیى و سنووردارە، هەر دەتوانێ گوزارشت لە (ئێستا) و ئەو شوێنە بكات، كە شتەكەى لێیە یان ڕووداوەكە ڕوودەدات.
    پشیلەكەت كە لەبەر پێت میاو میاو دەكات، ئەوە تەنها ئەوەت پێ دەڵێ كە ئێستا نەك دوێنێ یاخود بەیانى برسیەتى، تێنیویەتى. حەوحەوى سەگەكەشت، تەنها ئەوەت پێ دەڵێ كە ئێستا برسیە، تێنووە، ترسێك لە دەرەوەیە!
     ئەگەر هەنگ بەهۆى چەند سەمایەكەوە بتوانێ شوێنى شیلەى گوڵێك بە هەنگەكانى تر بڵێ، نابێتە بەڵگە لەسەر ئەوەى كە ئاژەلأ تواناى هەیە لە سنوورى كات و شوێنى ئێستا دەربچێ، ئەو توانایە هێندە سنووردارە، بە هیچ جۆرێ ناكرێ زمانى مرۆڤ و ئەو سەما و هاوارەى گیانەوەر بە جیاوازى لە پلە نەك لە جۆر بەراورد بكرێ.


 
2ـ لەخۆوەیى
       ئەم ئەدگارەى زمانى مرۆڤ ئەوە دەردەخات كە هیچ پەیوەندییەكى سروشتى لەنێوان (وشە) و ئەو (شتە)ى لە سروشتدا هەیە، نییە، وشەى (مار) لە نووسین و گۆكردن، هیچ پەیوەندى بە شێوەى (مار)ەوە نییە.بەواتاى ئەو (هێما) و (هێمابۆكراو) لە زەینى مرۆڤى هۆشیارەوە هیچ پەیوەست نین بەیەكەوە، بەڵام ئەو پەیوەندییە هێماییە لە زەینى مرۆڤى نەخوێندەوارەوە بەشێوەیەكى ترە، بەواتاى پەیوەندییەكى سروشتى هەیە لەنێوان (وێنەى مار) و (مار)ى ناو دارستان،  بێگومان ئەمەش پەیوەستە بە عەقڵى ئەو جۆرە مرۆڤەوە، كە ئەگەر نەخوێنەوار بێت، پەیوەندییەكان، وەك گیانەوەر، بە پەیوەندییەكى وێنەیى نەك هێمایى دەبینێ!
    ئەم دیاردەیەش ساغلەم نییە، بۆیە نەبوونى هیچ پەیوەندییەكى سروشتى لەنێوان (وشە) و ئەو (شتەى) دەینوێنێ، نەك هەر زمانى مرۆڤى جیاكردۆتەوە، بەڵكو فاكتەرێكیش بووە بۆ ئەوەى چەند (زمان) و (نەتەوە) دروست ببن، بۆ نموونە ئەگەر بۆ هەر (شتێك) لە سروشت وشەیەك هەبووایە، ئەوە دەبوو هەموو مرۆڤایەتى بۆ شتێكى وەك (سەگ) یەك وشەى جیهانیان بەكارهێنابایە، نەك كورد بڵێ (سەگ)،عەرەب بڵێ (كلب)، ئینگلیز بڵێ (dog).
    هەندێ دەنگى سروشتى هەن، وەك ڤڕە ڤڕ، وڕە وڕ، قیڕە قیڕ، وژە وژ و كیڤە كیڤ، ئەو شتانە دەنوێنن كە لە سروشتدا هەیە، بەڵام ئەمەش زۆر سنووردارە.





3ـ ئەفراندن
    ئەفراندن و داهێنانى وشەى نوێ، ئەدگارێكى ترى بێ وێنەى زمانى مرۆڤە، مرۆڤ دەتوانێ بۆ هەر ڕەوشێك لەهەر كاتێك، وشەیەك بۆ ئەو شتە دابهێنێ، كە تووشى دەبێ، ئەدگارى داهێنان لە (زەین) و (عەقلأ)ى مرۆڤدا بوونێكى ئەزەلیە، هەر بۆیە مرۆڤ ڕۆژانە دەتوانێ وشەى نوێ، ڕستەى نوێ، كە پێشتر كەس گوێى لێ نەبووە، دابهێنێت.
    ئەو توانستەى مرۆڤ بەهیچ جۆرێ بەراورد ناكرێ بە زمانى ئاژەڵانەوە، هۆیەكەش ئەوەیە زەخیرەى زمانەوانى ئاژەلأ سنووردارە و تەنها چەند هێمایەك لەخۆ دەگرێ، بۆیە قسەى ئاژەڵان پرۆسەیەكى كاوێژكردنەوەیە.
     بە ئەزموون دەركەوتووە ئەو هەنگەى بە چەند سەمایەكەوە دەتوانێ شوێنى شیلەى گوڵێك بۆ هاوەڵانى دیارى بكات، ئەگەر شوێنەكەى بگۆڕى، دەستەوەستان دەبێ، بەتایبەتى ئەگەر شیلەكەى لە دووریەكى بەرز دابندرێت، چونكە وەك دەركەوتووە، وشەى یان هێماى (سەرەوە) (بەرز) لە زمانى هەنگدا نییەو ناشتوانێ دایبهێنێت.

4ـ گواستنەوەى كەلتوریى 
    زمان كەلەپورێكى جیناتى (بۆماوەیى) نییە، بەڵكو كەلتورێكە مندالأ لە كەلتور فێرى دەبێ، بێگومان حەزى فێربوونى زمان سروشتییە، بەڵام فێربوونى جۆرى زمان كەلتورییە، لەم ڕوانگەوە دەتوانین بڵێین مندالأ هەندێ ئەدگارى بۆماوەیى لەدایك و باوكییەوە وەردەگرێ،وەك (ڕەنگى چاو، ڕوخسارو پرچ هەتا هەندێ ئەدگارى وەك هێمنى و تووڕەیى... هتد، بەڵام زمان لە كەلتورەوە فێر دەبێ، لێرە گرنگە ئاماژە بۆ ئەوە بكرێ كە مەرج نییە دایك و باوكێكى كورد منداڵەكەیان بە كوردى بدوێ، ئەگەر ئەو منداڵە لە كۆمەڵگایەكى عەرەبى یاخود ئینگلیزى پەروەردە بكرێ! منداڵى كورد جیناتى كوردانەى دایك و باوكى هەڵناگرێ، بۆیە كە لە ناو كەلتورێكى نا كوردى بەخێو دەكرێ، هیچ وشەیەكى كوردى نازانێت.
   لەم ئەدگارەى زمانى مرۆڤ دەفامرێتەوە، كە مرۆڤ بەهۆى ئامێرى وەرگرتنى زمان، فێرى زمان دەبێ، ئەو ئامێرە هیچ مۆركێكى نەتەوەیى هەڵناگرێ، چونكە فێربوونى زمان لەبنەڕەتدا پرۆسەیەكى نەتەوەیى نییە، بەواتاى بۆنموونە كەس بە كوردى لەدایك نابێ، لەپاش بوون لە كەلتورى كۆمەڵگاوە فێرى زمان دەبێت!
   ئەمەو ئەو ئامێرەى وەرگرتنى زمان لە مندالأ و لاواندا زۆر چالاكە، لەیەك كاتدا تواناى فێربوونى چەند زمانێكى هەیە، بەڵام هەرچەند مرۆڤ بچێتە تەمەنەوە، ئەو ئامێرەش لە وەرگرتنى زمان و زمانى نوێ تەمبەڵتر دەبێت.
گیانەوەران ئەو توانایەى فێربوونیان لەگەلأ مرۆڤ هەر نییە لەناو خۆشیان زۆر دەگمەنە، ئەوەتە سەگ نزیكترین هاوڕێى مرۆڤە، تەنها (هێما) و (وێنە) لە مرۆڤ فێر دەبێت، جا ئەو مرۆڤە لەهەر نەتەوەیەك بێت گرنگ نییە، هەروەها جگە لە (حەوە حەو) و جێ بەجێكردنى فەرمانەكان هیچى ترى پێ ناكرێ، بەهیچ جۆرێ ناتوانێ وشەیەكى مرۆڤ هەتا لاسایش بكاتەوە.
گیانەوەران لەناو خۆشیاندا ناتوانن سنورى (ناسنامە) و (زمان)ى خۆیان ببەزێنن، بۆ نموونە ئەگەر (كتكە پشیلەیەك) لەناو هەندێ (گوجیلە سەگ) بەخێو بكرێ، ئەوە هەر (میاوە میاو) دەكات نەك (حەوە حەو).
    بەكورتى، هۆكارى زگماك، زمانى زگماك، زمانى دایك و باوك، زمانى نەتەوە، ئەوكاتە لە مرۆڤدا دەردەكەوێ، كە لەناو كۆمەڵگاى خۆى پەروەردە بكرێ، ئەگەرنا زمانى نەتەوە لە ئامێرى وەرگرتنى هەر منداڵێكدا نییە، هەر لەو ڕوانگەوە بە بەڵگە ڕوون بۆتەوە، ئەو منداڵەى (بەتەنیا) بەخێو بكرێ، بەهیچ جۆرێ بە (زمانى زگماك) نادوێ، هەروەها ئەو منداڵانەى لە منداڵییەوە لە كۆمەڵگایەكى تر بەخێو دەكرێن،زمانى زگماكیان دەفەوتێ.

5ـ دوالیتى ـ دووانە
    زمانى مرۆڤ لە زگماكەوە لەسەر دوو ئاست ڕێكخراوە،ئەو دوو ئاستەش بریتین لە ئاستى دەنگیى (دروستكردنى دەنگى جودا ) و ئاستى واتا (پرۆسەى لێكدانى دەنگەكان)، بەهۆى ئەو دوو ئاستەوە مرۆڤ دەتوانێ بەهۆى چەند دەنگێكەوە ژمارەیەكى یەكجار زۆر وشە دروست بكات كە هەموو لەیەكتر جودابن، لەزمانى مرۆڤدا هەبوونى دوو دەنگى جیا دوو وشەى جیاوازى لێدەبێتەوە، ئەو نموونانەى خوارەوە ئەم ئەدگارەى زمانى مرۆڤ زیاتر ڕوون دەكەنەوە:
هەریەك لەدەنگى /ك/ و /گ/ دوو دەنگى بێ واتان، ئەگەر بەتەنیا بن، هەروەها هەردووك لەیەك جیان چونكە شێوازى دروستكردنیان جودایە، هەروەها بۆ ئەوەى بسەلمێنین ئەو دووە لەیەك جودان لە لێكدانیان لەگەلأ دەنگى تر بەدەر دەكەوێ:
ك + ا = كا
گ + ا = گا
ك + وێ = كوێ
گ + وێ = گوێ
ك + ۆ = كۆ
گ + ۆ = گۆ
      ئەو كۆمەڵە وشەیە لە فەرهەنگى زمانى كوردیدا، هەریەكە نەك هەر واتاى خۆى هەیە، بەڵكو یەكەیەكى سەربەخۆیە، هەتا هیچ پەیوەندییەكى فۆنیمیشیان بەیەكەوە نییە.
     لەم نموونەیەى خوارەوە دەردەكەوێت كە لە تەنیا هاوبەشیكردنى بزوێنى كوردى لەگەلأ دەنگێكى وەك /س/، چەند وشەى نوێ دروست دەكەن، كە هیچ پەیوەندیان بەیەكەوە نییە:
س + ە = سە (سەگ)
س + ى = سى (ژمارە (30) و سیەكانى مرۆڤ)
س + و = سو (ریبا)
س + وو = سوو (سوێ) (سولێبوونەوە)
س + ۆ = سۆ (بۆن سۆ ـ سوتان)
س + ا = سا (ئەوجا)
س + ێ = سێ
    لەڕووى زمانەوە، مرۆڤ بەهۆى هەبوونى ئەو دوو ئاستەوە، بۆتە ئاخێوەر، هەرچى زمانى ئاژەڵانە لەهەنبەر مرۆڤدا ناتوانێ لە ئاستى دەنگیى دەربچێت، ئەو ئاستەش هەر زۆر سنوردارە بۆ كۆمەڵێك شتى جودا هەریەك دەنگ هەیە، ئەو دیاردە پۆلیسیمیەى Polysemy زمانى ئاژەڵان لێڵى و تارمایى لەلاى مرۆڤەوە دروست دەكات: قیژە قیژ و قیڕە قیڕ و كیڤە كیڤ و میاوە میاو و حەوە حەو، هەر تەنها یەك (شت) برسیەتى، تێنویەتى، ترس، ئێش، ژان، نەخۆش، خۆش) ناگەیەنن، بەڵكو ئەو هەمووە دەنوێنن.

6ـ قاڵبى ناوەكیى زمان
    زمانى مرۆڤ تۆڕێكى زانیاریدەرى ئاڵۆزە، هەرچى لەو تۆڕە دابێت (دەنگ، وشە، ڕستە) بەگوێرەى سیستەمێكەوە بەڕێوە دەچێت، هیچ ڕەگەزێكى ناو ئەو سیستەمە بە (موو) لە بنەمەكان و ڕێنماییەكانى ئەو سیستەمە لانادات.
لێرە ئاستى مەعریفى مرۆڤ دەورى خۆى دەبینێ، لەسەر دیاركردنى (ناسنامە) و (بەها)ى ئەو ڕەگەزانە دەكرێ ئەو سیستەمە بە سیستەمى یارى تۆپێن بەراورد بكەین، هەرچى یاریكەر هەیە لە دەرەوەى یارى،هیچ ناسنامە و بەهایەكى نییە، بەڵام كە دێنە ناو گەمەكەوە،بەها و ناسنامەى خۆیان وەك گۆڵچى، هێرشبەر، بەرگریكار... هتد. وەردەگرن.
    وشەكانى زمانیش هەر جۆرێكى بەشەكانى ئاخاوتن بن، ئەوكاتە دەبنە ڕەگەزێكى خاوەن (ئەرك) و (ناسنامە)، كە هاتنە ناو تۆڕى (ڕستە)ەوە ـ وشە لەناو ڕستەدا دەبێتە (بكەر) و (بەركار) و (تەواوكەر) نەك لە دەرەوەى ڕستەدا.
ئەم ئەدگارەى زمانى مرۆڤ لەسەر هەموو ئاستەكانى زمان دەردەكەوێت:

یەكەم: ئاستى دەنگسازى
لەنێوان هەردوو دەنگى /ش/ و /ر/ بەهۆى (هەندێ)، (نەك هەموو) بزوێنەوە چەند وشەیەكى جیاواز دروست دەبن وەك:
ـ شار، شیر، شێر، شۆر، بەڵام شەر، شور، شوور لە زارى ستاندەردا نین، هەروەها لە زمانى كوردیدا دیاردەى هێشووەنەبزوێن زۆرە، بەڵام هەموو جۆرە هێشووە نەبزوێنێك لە سیستەمى دەنگى زمانى كوردیدا جێى نابێتەوە:
ـ شتسر
ـ شكر
ـ شڤر
ـ شفر
ـ شقر

2ـ ئاستى وشەسازى
ڕۆنانى وشەى ئینگلیزى بەچەند ڕێگەیەكەوە دەبێت وەك:

1- Compounding        لێكدانى دوو وشە یان زیاتر
- boy + Friend = boyfriend
- break + fast = breakfast
2- Derivation   داڕشتن
- teach + er = teacher
- gang + dom = gangdom
- king + dom = kingdom
3- Invention     داهێنان
Kodak
Nylon
4- Echoism    زایەڵە
Whisper
Moan, hiss 
ئەم دیاردەیە لەزمانى كوردى زۆرە وەك:
قیرە قیر، گرمەگرم، ڕمبە ڕمب
5- Clipping
Lab, disco
6- Acronomy
Mp, Nato, Radar
7- blending
- autobus, gasohol
8- Back formation
Greed, hedgehop
9- folk etymology
- female, let ball
10- Antonomasia
Sandwich, hamaburger
11- Reduplication
Lovey – dovey, tiptop
    ئەم هەموو شێوازەى ڕۆنانى وشە لە ئینگلیزیدا، بەگوێرەى سیستەمێك بەڕێوە دەچێ، لەپاشانیش لەلاى خەڵك دەبێتە وشەیەكى مانادار، بۆ نموونە بۆچى ئینگلیزى وشەى breakfast تێشت ـ دروستكرد،"fastbreak" دروست نەكرد، ئەوانى تریش بەهەمان شێوە.
ڕۆنانى وشە لە زمانى كوردى بەو هەموو شێوازە دروست نابێ، بەڵكو تەنها چەند ڕێگەیەكە، وەك:
1ـ لێكدان: ڕووگرژ،سەرخۆش، كرێكار، جووتیار...........
2ـ داتاشین: شازادە، میرزا، شمەك............
3ـ دارژتن: هەڵگرتن، داگرتن، بردنەوە.............
4ـ كورتبڕى: ك. كردار، ب ـ بكەر، ئا. ئاوەڵناو........... 
یان شێوەى تر،وەك:
ى. ن. ك
پ. ك. ك
پ. د. ك
5ـ دروستكردنى ناو لە ناوى شوێن:
سەفین، گۆیژە، هەڵگورد، بێستوون.......
6ـ هەندێ ڕێگاى تر هەن، كە كورد ئەو وشانەى لەو بوارانەدا نەبووە، بۆیە لەزمانى تر وەریگرتوون: سینەما، سانسۆر، كۆمپیوتەر، ئەنتەرنێت، تەلەفزیۆن، تى ڤى ..........هتد.
لێرەدا با چەند پرسیارێك بكەین:
1ـ بۆچى كورد وشەى (یارجووت، كاركرێ، پێدەر، شاددڵ)ى دروست نەكرد،كەچى (شێردلأ و دڵشێر)ى دروست كرد؟.
2ـ بۆچى كورد ئەو هەموو ڕێگایانەى ڕۆنانى وشەى نییە؟!
بەكورتى هەر زمانێك تایبەتمەندى خۆى هەیە، چۆن هەندێ هێشووە نەبزوێن  لە ئینگلیزى نین، لە كوردى هەن، بە پێچەوانەش، لەڕووى وشەسازیش هەروایە، ئەوەى سیستەمى زمانى كوردى قەبوڵى دەكات، ئەویتر قەبوڵى ناكات، بەپێچەوانەش. بێگومان شتى هاوبەشیش لە زمانەكاندا هەیە، بەڵام هیچ (دوو) زمانێك وەك یەك نین.

3ـ ئاستى ڕستەسازى
پێكهاتەى ڕستەسازى كوردى لەگەلأ ئینگلیزى جودایە:
ئینگلیزى: بكەر، كار، ئاوەڵكار
The clerk sneezed loudly
كوردى: بكەر، ئاوەڵكار، كار
ئاوەڵكارى ئینگلیزى زۆر لەوەى كوردى ئازادترە، دەكرێ بەم چەند شێوەیەش بێت:
ـ بكەر، ئاوەڵكار، كار                The clerk loudly sneezed
ـ ئاوەڵكار، كار، بكەر              loudly sneezed the clerk
لەگەلأ ئەو هەموو ئازادییەش، بەڵام لەوە زیاتر زمانى ئینگلیزى قەبوڵى ناكات و ڕستەكە بە ناڕێزمانى دادەنێت.
لەكوردى دەڵێین:
ـ ئازاد خێرا هاتەوە.
* ئازاد هاتەوە خێرا.
* خێرا هاتەوە ئازاد. 
ئەمەو لەزمانى كوردیدا ڕێككەوتن Concord لەنێوان (بكەر و كار)دا هەیە،ئەگەر بكەر (كۆ) بوو،دەبێ (كار)ەكەش كۆ بێت، ئەگەر تاك بوو، ئەویش تاك دەبێت:
ـ كوڕەكە هات .         كوڕەكان هاتن.
ـ كوڕەكە دێت .          كوڕەكان دێن.
ئەمڕۆ لە زمانى (فەرەنسى) و (عەرەبى) ڕێكەوتن هەر تەنیا لەنێوان (بكەر و كار)دا نییە، بەڵكو لەنێوان ڕەگەزى تریش، وەك ئاوەڵناو و ئامرازى ناسین و نەناسین هەتا جێندەریش هەیە.
وێڕاى پەیوەندى ڕێكەوت لەنێوان ڕەگەزەكانى ڕستە، ئەوە دوو پەیوەندى تر لەنێوان ئەو ڕەگەزانەدا هەن:
یەكەم: پەیوەندى پارادیگماتیكى (ستوونى)
    لەسەر ئەم بنەمایە دەتوانرێ ژمارەیەكى بێ كۆتا ڕستە دروست بكرێت:
ـ ئازاد خێرا هاتەوە.
ـ سەردار هێواش ڕۆیشتەوە.
ـ نازدار جوان دەخوێنێتەوە.
ـ هێڤى باش دەدوێ.
ـ نازێ بەتوندى گەڕایەوە.


2ـ پەیوەندى سینتاگماتیكى (ئاسۆیى)
     ئەم جۆرە پەیوەندییە  كە لەناو ڕەگەزەكانى یەك ڕستەدا ڕوو دەدات، لەسەر بنەمایەكى لۆژیكى دامەزراون:
* ئاسۆ ماسییەكى گرت و برژاندو خوارد.
هەر سێ كارى (گرتن، برژاندن، خواردن) دەبێت لەناو سیستەمى زمانى كوردیدا ئەوها بێن،هەر شێوازێكى تر مەقبول نییە.
* ئاسۆ ماسیەكى خواردو برژاندو گرت.
* ئاسۆ ماسیەكى برژاندو گرت و خوارد.
* ماسیەكە ئاسۆى برژاندو گرت و خوارد.
یان
ـ ئازاد لەخەو ڕابوو، نوێژى كردو نانى خواردو چووە كۆلێژ.
ئەوانى تر لۆژیكى نین، بۆیە لەناو سیستەمى زمانى كوردى جێیان نابێتەوە.
* ئازاد نوێژى كردو لەخەو ڕابوو چووە كۆلێژو نانى خوارد!!
* ئازاد نانى خواردو لەخەو ڕابوو نوێژى كردو چووە كۆلێژ!! هتد.

7ـ پێكهاتەى زمان نەك ژمارەى ڕەگەزەكان
   هەر زمانێك سترەكچەرێكى هەیە، مەعریفەى مرۆڤیش سەبارەت بەو سترەكچەرەوە پەیوەست نییە بە ئاستى بەرزى و نزمى مەعریفییەوە، ئەم زانینەى مرۆڤ واتاى ئەوە ناگەیەنێت، كە مرۆڤ دەربارەى زمانەكەى هەڵە ناكات، چونكە هەر شتێك لە ئەبستراكت دەرباز بوو و ئیشى پێكرا، ئەوە هەڵەى تێدەكەوێت.
كردارە زمانییەكان بە سترەكچەرى زمانەوە بەندن نەك ژمارەى ڕەگەزەكانى ڕستە، چونكە ژماردنى ڕەگەزەكان هیچ پەیوەندى بە سروشتى زمانەوە نییە.
ناكرێ لەخۆوە بوترێ نیشانەى ناسراوى (ـ ەكە) بۆ یەكەم، دووەم، سێیەم، ڕەگەز ل ەڕستە زیاد بكە، هەروەها بەهەمان شێوە ناكرێ هیچ نیشانەیەكى تر وەك (دە ـ بەردەوام) یا (ن ـ كۆ) لەسەر ئەم بنەمایە زیاد بكرێت، چونكە هەردەم ڕێك ناكەوێ وشەى یەكەم (بكەر)،هەردەم وشەیەكى تاك بێ، لەوانەیە گرێیەك یان دەستەواژەیەك بێت، جا چۆن نیشانەى نەناسراوى لەسەر بنەماى ژماردن بۆ زیاد دەكرێ:
1ـ دوێنێ، كوڕ، درەنگ، هاتەوە.
ـ كوڕەكە دوێنێ درەنگ هاتەوە.
ـ دوێنێ كوڕەكە درەنگ هاتەوە.
* دوێنێكە كوڕ درەنگ هاتەوە.
2ـ كوڕە زیرەك و ئازایەكە لەشەڕدا كوژرا.
* كوڕەكە زیرەك ئازا لەشەڕدا كوژرا.
* كوڕە زیرەكە ئازا لەشەڕدا كوژرا.
   ئەمەو زمانى مرۆڤ هەردوو جۆرى لێڵى لێكسیكى و پێكهاتەیى دروست دەكات، وا دەكات كێشەیەك لە گەیاندنى "پەیام" لەنێوان (قسەكەر) و (گوێگر) یاخود (بیسەر) دروست ببێت. ئەم دیاردە زمانەوانییە و چەندەهاى تر وەك (كرتاندن) و (لەبریتیدانان) لە زمانى مرۆڤدا هەیە. ئەم دیاردە زمانەوانیانە لە زمانى گیانەوەراندا نییە، زمانى ئاژەڵان ئەوەندە وەك زمانى مرۆڤ ئاڵۆز نییە، هەر بۆیە ئەوان لەهەر (پەیوەندییەك) دەتوانن (یەك پەیام) بگەیەنن، نەك چەند پەیامێك.

مرۆڤ لە زمانى ئاژەڵان دەگات یان ئەوان لە زمانى مرۆڤ دەگەن
   بێگومان ئاژەڵانى هاوجۆرو پۆل لەیەك دەگەن، بەزمانى خۆیان لەگەلأ یەكتر دەدوێن، ئەوەتە مێرووەكان یەكتر ئاگادار دەكەنەوە لە سوپاكەى سلێمان پێغەمبەر، هەروەها لەچیرۆكى زمانى ئاژەڵانیش دەردەكەوێ كە گیانەوەران لەگەلأ یەكتر دەدوێن، بەڵام هیچ جۆرە پەیوەندییەكى هاوسەرگیرى لەنێوان دوو پۆل یان دوو جۆرى ئاژەل ڕووینەداوە.
ئەمەو هەر بەگوێرەى قورئانەوە سلێمان پێغەمبەر لەگەلأ هەموو گیانەوەران قسەى كردووە، بەتایبەتى لەگەلأ (هدهد ـ پەپو سلێمانى)، ئەمە لە دنیایەك ڕوویداوە، تایبەت بەهەموو مرۆڤەوە نەبووە، بۆیە تەنها كەسێك كە ئەو توانایەى هەبووبێ، لەهەردوو جیهانى، جیهانى مرۆڤ و جیهانى گیانەوەران، بژیت، سلێمان پێغەمبەر بووە، بەواتاى مرۆڤ و گیانەوەران هەردووك خاوەن زمانن، بەڵام ئەوكاتە مرۆڤ تەواو لەزمانى گیانەوەران دەگات كە پەردەى هەردوو جیهان ببڕێت، ئەمەش ناكرێ!
ئەوەى لەجیهانى مرۆڤ ڕوو دەدات ئەوەیە:
هێماو نیشانەكانى زمانى ئاژەڵان زۆر كەمن، ناتوانن بەتەواوى وێناى ئەو پەیامە بكەن، كە بە زمان لەگەلأ مرۆڤ بدوێن، هەرچى هەندێ ئاژەڵى ماڵین لە هەندێ وشەى مرۆڤ دەگەن،بە خۆشى بێ یان ناخۆشى، پەیامەكەى مرۆڤ وەردەگرن و جێ بەجێى دەكەن.
هەموو گوێدرێژێك لەفەرمانى (وۆش) و (ئەچە) دەگات، هەموو پشیلەیەك لە (ختە)ى مرۆڤ ڕادەكات و لە (میاو میاو)و(پش پش) نیگەرانە، دوو دڵە تەواو نازانێ بۆ (خۆشى)یە یان (ناخۆشى)، هەروەها ئەگەر سەگێك و كەرێك و چەند بزنێك لە شوێنێك پێكەوەبن، ئەگەر شوانەكە (گدى گدى) بكات، ئەوە (بزنەكان) دێن،بەڵام ئەگەر (كوچە كوچ) بكات، (سەگەكە) دێت، ئەگەر (قرۆش قرۆش) بكات، (كەرەكە) دێت،بەپێچەوانە ڕوونادات، (بە گدى گدى) سەگەكە یاخود كەرەكە نایەت!! هەروەها هەموو مریشكێكیش (كش كش) و (تى تى) لەیەك جیا دەكاتەوە، لەمەدا دەردەكەوێ كە ئەو پەیامە سنوردارانەى مرۆڤ هیچ لێلییەك لاى ئەو گیانەوەرانە دروست ناكەن، چونكە سادەن و هەروەها چەند بارەن، ئەو لێكۆڵینەوانەى لەسەر جۆرەكانى مەیمونى شیمپانزى و دۆلفین و توتى… هتد كراون، لەسنوورى زمانى هێما دەرناچن، ئەمەش لەوانەیە هەر لەبەر ئەو ڕاستییە سادەیە بێت، كە پێكهاتەى عەقڵى ئەوان لەگەلأ مرۆڤ جودایە، ئەوان دەتوانن لەگەلأ یەك بدوێن (وەك چۆن مێرووەكان لەگەلأ یەكتر دەدوێن)، بەڵام ناتوانن لەگەلأ مرۆڤ بدوێن وەك مرۆڤیش ناتوانێ (بەزمانى ئەوان) لەگەلأ ئەوان بدوێت!
خالێكى تر ئەوەیە ئەگەر مرۆڤ (لاڵ) یاخود (كەڕ) بێت، هێشتا قەناتێكى ترى ماوە لە مرۆڤى ساخلەم بگات، ئەویش (زمانى نووسینە)، ئەم قەناتەش لە گیانەوەردا ئەگەر مەحاڵ نەبێ،ئەوە هەر زۆر دەگمەن و دژوارە.




ساڵى یەكەم

وەرزى دووەم









 
خێزانە زمانەكانى جیهان
     زمانناسان، زمانەكانى جیهانیان بەسەر چوار خێزانە زمان دابەش كردوون، كە بەم شێوەیەى خوارەوەیە:
یەكەم: خێزانە زمانى هێندۆ ـ ئەوروپى 
    ئەم خێزانە لە كۆمەڵێكى گەورە پێكدێت،كە لە ڕەگەز و بنچینەدا نزیكن لە یەكترییەوە و ئەو گەلانەى دەگرێتەوە كە بەم زمانان دەدوێن و دەكەونە ناوەڕاستى ئاسیا هەتا ئەوپەڕى كەنارى ڕۆژئاواى ئەوروپاوە.
أ ـ كۆمەڵى ڕۆژهەڵاتى: بە هێندۆ ـ ئارى ناسراوە، بەهۆیەوە زمانەكانى میتانى و سانسكریتى و ماد و ئەخمینى دەگرێتەوە، كە ئەویش بەسەر دوو لق دابەش دەكرێت:
1ـ كۆمەڵى هیندى: كە لە زمانەكانى (بنجانى، كۆجراتى، بەهارى، بەنگالى، هیندى ڕۆژئاوایى، هیندى ڕۆژهەڵاتى، باراكراتى، راجاسانى) پێكدێت.
2ـ كۆمەڵى ئێرانى: كە لەزمانەكانى (فارسى كۆن، فارسى نوێ، كوردى، ئەفغانى، بلووجى، ئۆزەتى) پێكدێت.
ب ـ كۆمەڵى ڕۆژئاوایى: ئەم كۆمەڵەیە پێكدێت لە: 
1ـ زمانە جەرمەنییەكان: (ئەلمانى، ئینگلیزى، دانیماركى، هۆڵەندى، زمانە ئەسكەندەنافییەكان).
2ـ زمانە سلاڤییەكان: (ڕووسى، پۆڵەندى، چیكى، سلۆڤاكى، یۆگسلاڤى).
3ـ زمانى لاتینیەكان یان ڕۆمانییەكان: (ئیتالى، فەرەنسى، ئیسپانى، پورتوگالى).
4ـ زمانى یۆنانى: (ئەرمەنى، ئەلبانى).
5ـ زمانى كەڵتى: (ئێرلەندى)


دووەم: خێزانە زمانى سامى
      ئەم خێزانە، زمانى ئەو نەتەوانە دەگرێتەوە، كە لە وڵاتى میزۆپۆتامیا و دوورگەى عەرەبى و ژوورووى ئەفریقیادا دانیشتوون. زانایان زاراوەى (سامى)یان لە ناوى (سام كوڕى نوح)ەوە وەرگرتووە، كە لە (تەورات) یشدا هەر ئەو نەتەوانە دراونەتە پالأ ئەم ناوە، كە بەم زمانە دواون، ئەم خێزانە زمانەش لەم كۆمەڵە زمانانەى خوارەوە پێكدێت:
1ـ كۆمەڵەى باشوورییەكان: گرنگترینیان: عەرەبى كۆنى خواروو و شێوە دێرینە لەناوچووەكانى وەكو (سەبەئى، حیبرى، قتبانى،سموودى)، عەرەبى نوێى باكوور و زمانى حەبەشى دەگرێتەوە.
2ـ كۆمەڵەى باكوورییەكان: بریتییە لە ئارامى كۆن و سریانى و سابئە.
3ـ كۆمەڵى ڕۆژئاوایى یا كەنعانى، كە بریتین لە فینیقى و عیبرى.
4ـ كۆمەڵى ڕۆژهەڵاتى: بریتییە لە ئەكەدى، بابلى، ئاشوورى.
سێیەم: خێزانە زمانى ئۆراڵى
ئەم خێزانە زمانە، دوو كۆمەڵە دەگرێتەخۆ:
1ـ ئۆراڵى: كە زمانى فنلندى و ئەستۆنى و مەجەرى دەگرێتەوە.
2ـ ئەڵتیكى: كە زمانى توركى، مەگۆلى، تەنوكوسى و مەنانشۆ دەگرێتەوە.
چوارەم: خێزانە زمانى چینى تێبتى 
ئەم خێزانە زمانە، زمانەكانى (چینى، تایلەندى، بورمایى، تێبتى) دەگرێتەوە.

 
چەمك و تاریفى دیالێكت
لە زمانى كوردیدا جگە لە زاراوەى دیالێكت، ئەوا زاراوەكانى (زار، لەهجە، شێوە) بەكاردێت، زاراوەى دیالێكتیش لەبنچینەدا زاراوەیەكى لاتینییە، مەبەست لە دیالێكتیش بەو جیاوازییانە دەوترێت، كە لەنێوان جۆرەكانى یەك زماندا هەیە، وەك جیاوازیى ڕێزمان و لایەنى پێكهاتەى وشە و چۆنیەتى دەربڕین.

جۆرەكانى دیالێكت
   لە هەموو زمانانى جیهان لەپالأ دیالێكتى سەرەكى و بەشە دیالێكتەكان، ئەوا كۆمەڵێ دیالێكتى تریش دەبینرێ، كە بەم شێوەیەى خوارەوەن:
1ـ دیالێكتە كۆمەڵایەتییەكان: ئەم جۆرە دیالێكتە پەیوەندى بە ئاستى ڕۆشنبیرى و خوێندن و لایەنى نەتەوەییەوە هەیە، واتە بەگوێرەى بەرزى ئاستى ڕۆشنبیرى كەسێك لەگەلأ كەسانى تر جیاوازى لەنێوان ئاخاوتنیان دەبێت.
2ـ دیالێكتە پیشەییەكان: هەر پیشەیەك خاوەنى شێوازى ئاخاوتنى خۆیەتى، كە بەهۆیەوە، لەگەلأ ئاخاوتنى پیشەكانى تر جیا دەكرێنەوە، بۆ نموونە: ((پزیشك، فیتەر، ئەندازیار، مامۆستا، كرێكار،...هتد)). هەریەكەیان كۆمەڵێ وشەو زاراوە بەكاردەهێنن، كە تایبەتە بە ئاخاوتنى خۆیانەوە، بۆ نموونە گەر ئاخاوتنى پیشەیى زێڕینگەرى وەرگرین، دەبینین وشەكانى (عەیار، مسقال، عەبە،... هتد) بەرچاومان دەكەوێت.وەكو:
زێڕ مسقاڵى بە چەندە.
 زێڕى عەیار بیست و یەك بكڕە. 
     لەهەمان كاتیشدا گەر پیشەى مامۆستایى وەرگرین، دەبینین دەیەها وشەى تر بەرچاومان دەكەوێت و بەكاردێت، كە جیایە لەگەلأ پیشەكانى تر، وەكو (تەباشیر، ڕەحلە، ماجیك... هتد).وەكو:
 بە تەباشیر وێنەكە بكێشە.
 ڕەحلەكەى خۆت ببە دواوە.
3ـ دیالێكتە ناوچەییەكان: هەر ناوچەیەك لەگەلأ ناوچەیەكى تر، شێوازى ئاخاوتنى جیایە، بەجۆرێك هەندێ وشەو زاراوە لەناوچەیەكى دیاریكراو بەكاردێ، بەبێ ئەوەى لە ناوچەكانى تر بەكاربێت.
4ـ دیالێكتى پەتى: بەو دیالێكتە دەوترێ كە دەبێتە شێوەیەكى فەرمى، بەهۆیەوە نووسین و خوێندن بەمجۆرە دیالێكتە دەبێت، هەر بۆیەشە هەندێ جار بەم دیالێكتە دەوترێ دیالێكتى فەرمى.
5ـ دیالێكتى ڕەمەكى: بەو قسەو ئاخاوتنانە دەوترێت، كە لەسەر شەقام و كۆڵانەكان و گازینۆ و بازاڕو چایەخانەكان بەكاردێت، ئەمجۆرەیان لە ئاخاوتندا شێوەیەكى ڕەمەكى پێوە دیارە، بەواتایەكى تر ئەمجۆرەیان لەهەموو جۆرەكانى ترى دیالێكت نزمترە.
جگە لەم جۆرە دیالێكتانەى كە لە پێشەوە ئاماژەمان بۆى كرد، ئەوا لە زمانناسى نوێدا جۆرەكانى دیالێكت بەسەر چوار جۆر دابەشدەكرێن، كە بەمشێوەیەى خوارەوەن:
1ـ دیالێكتى ستاندارد
2ـ دیالێكتى ڕەگەزى
3ـ دیالێكتى جوگرافیایى
4ـ دیالێكتى چینە كۆمەڵایەتییەكان
   گەر زمانى كوردى لە ڕوانگەى ئەمجۆرە دابەشكردنەى دیالێكتەوە دابەشبكەین، دەبینین دیالێكتەكانى زمانى هەموو سەر بەدیالێكتى جوگرافیاین، چونكە كرۆكى هۆى بوونیان، پەیوەندى بەدەستكردى هەلومەرجى جوگرافیایى و سیاسییەوە هەیە.

هۆكارەكانى پەیدابوونى دیالێكت
1ـ هۆكارى كۆمەڵایەتى: ئەم هۆكارە پەیوەندى بە عادات و تەقالیدو خووڕەوشتى ناو كۆمەڵگەو دابەشبوونى چینەكانى كۆمەڵگاوە هەیە.
2ـ هۆكارى سیاسى: دوو لاەیەن دەگرێتەوە:
أ ـ هۆكارێكیان ئەوەیە، كە میللەتێك خاوەنى حكومەتێكى ناوەندى نەبێت.
ب ـ هۆكارى دووەمیان ئەوەیە كە حكومەتى ناوەندى بوونى هەیە، بەڵام لەبەر فراوانى سنوورى دەسەڵاتەكەى، ناتوانێت دەسەڵاتى بەسەر هەموو ناوچەكاندا بكێشێت، بۆیە دەسەڵاتى ناوەندى لاواز دەبێت، بۆیە بەهۆیەوە وادەكات كە هەر شوێن و ناوچەیەك ببێتە خاوەنى شێوە ئاخاوتنێكى تایبەتەوە.
3ـ هۆكارى جوگرافیایى و سروشتى هەڵكەوتوویى ناوچەكە.
4ـ ڕادەى ڕۆشنبیرى و دواكەوتووى كۆمەڵگەكە.
5ـ جیاوازى لەڕووى لایەنى دەنگسازییەوە بۆ نموونە كرمانجى ناوەڕاستى زمانى كوردیدا (نووسى) بەكاردێ، بەڵام لەكرمانجى سەرووى زمانى كوردییە (نڤیسى) بەكاردێ.
6ـ لایەنى ئابوورى، كە ئەمەش پەیوەستە بە چوونیەتى دابەش نەبوونى ئابوورى لە شوێنە جیاوازەكاندا.
7ـ هۆكارى بایۆلۆجى و فیزیكى، كە ئەمەش پەیوەستە بە كردەى دروستبوونى مرۆڤەوە.
جیاوازى نێوان زمان و دیالێكت
1ـ زمان لایەنێكى گشت و سنوورێكى جوگرافى فراوان دەگرێتەوە، بەهۆیەوە بەهەموو لایەكى وڵاتدا پەڵدەكێشێ، تا ڕادەیەكیش هەموو دیالێكتەكان كۆدەكاتەوە، بەڵام دیالێكت ناوچەیەكى سنوورى جوگرافى دیاریكراو دەگرێتەوە، واتە لایەنێكى تایبەتییە.
2ـ زمان كۆى هەموو ئەو جیاوازییانە دەگرێتەوە، كە لەنێوان دیالێكتەكانى زمانەكەدا هەن، بەڵام دیالێكت لەسەر بنەماى ئەو جیاوازییانە دروست دەبێت، كە لەناو زماندا هەیە، بۆیە جیاوازییەكى زۆریان لەسەر ئەم ڕێككەوتنەدا هەیە.
3ـ زمان پەیوەستە بە بنەماى لەیەكتر گەیشتن، بەڵام دیالێكت پەیوەستە بە بنەماى لەیەكتر نەگەیشتن، واتە ئەگەر دوو زار لەیەكتر گەیشتن، ئەوا ئەو دوو زارە، زمانێك پێكدەهێنن، بەڵام ئەگەر زارەكان لەیەكتر نەگەیشتن، ئەوا هەریەك لەمانە بەرەو ئاراستەیەكى زمانى سەربەخۆ دەڕۆن.
4ـ بەشێوەیەكى گشتى زمان بۆ ئەم جۆرانە دابەش دەكرێت: (زمانى نووسراو، زمانى بینراو، زمانى جەستە، زمانى ڕەنگ، زمانى ڕووخسار، زمانى دەق، زمانى شیعرى، زمانى ئاخاوتن، زمانى ئامێریى،...هتد)، بەڵام دیالێكت ئەم جۆرە دابەشكردنانەى نییە، بەڵكو دیالێكت ئەمجۆرانە دەگرێتەوە: ((دیالێكتى پەتى، دیالێكتى ستاندارد، دیالێكتى ناوچەیى، دیالێكتى فەرمى، دیالێكتى ڕەمەكى، دیالێكتى كۆمەڵایەتى...هتد).
5ـ زمان بەپێى ڕەگەزى ئەندامانى كۆمەلأ ناگۆڕێت، بەڵام دیالێكت بەپێى ڕەگەز و جوگرافیا و دابەشبوونى چینەكانى كۆمەڵگە دابەش دەبێ. دەبێ لێرەدا ئاماژە بۆ ئەوەش بكەین، كە هەندێ جار باس لە زمانى ئافرەت و زمانى پیاو دەكرێ، بەڵام ئەمە خۆى لەخۆیدا پەیوەستە بە شێوازى كردەى ئاخاوتنەوە، واتە دەچێتە حاڵەتى دیالێكتەوە، نەوەك زمان.

دابەشكردنى دیالێكتەكانى زمانى كوردى
      دابەشكردنى دیالێكتەكانى زمانى كوردى لاى شارەزا و پسپۆڕانى كورد لە كۆنەوە تاكو بە ئەمڕۆ دەگات بە چەند شێواز و جۆرى جیاجیاوە دابەشدەكرێت، بۆیە لێرەدا هەندێ لەو  دابەشكردنانە دەخەینەڕوو:
•	شەرەفخانى بەدلیسى لە كتێبى (شەرەفنامە)دا،  بەم شێوەیەى خوارەوە دیالێكتەكانى زمانى كوردى دابەشكردووە:
1ـ كرمانج
2ـ لوڕ
3ـ كەلهوڕ
4ـ گۆران
•	محەمەد مەردۆخى لە كتێبى (مێژووى كورد و كوردستان)دا، دیالێكتەكانى زمانى كوردى بەمشێوەیە دابەشكردووە:
1ـ كرمانج
2ـ گۆران
3ـ لوڕ
4ـ كەلهوڕ
•	محەمەد ئەمین زەكى لە كتێبى (خلاصە تاریخ الكرد و كردستان من اقدم العصور التاریخیە حتى الان)دا، دیالێكتەكانى زمانى كوردى بەمشێوەیە دابەشكردووە:
1ـ كرمانجى ڕۆژهەڵات
2ـ كرمانجى ڕۆژئاوا
3ـ كرمانجى باشوورى ڕۆژئاوا
•	شێخ محەمەدى خالأ لە فەرهەنگى (خالأ)دا، بەم شێوەیەى خوارەوە دیالێكتەكانى زمانى دابەشكردووە:
1ـ زازا
2ـ كرمانجى دەستە چەپ (شمالیى): (بۆتانى، بادینانى، هەكارى، بایەزیدى، شەمدینانى).
3ـ كرمانجى دەستە ڕاست: (سۆرانى، بابانى، موكریانى، ئەردەلانى، كەلهوڕى، گۆران).
4ـ لوڕى (بەختیارى، لەكیى، فەیلى).

•	تۆفیق وەهبى لە كتێبى (ئەشكەوتەكەى گۆندۆك) و گۆڤارى (پەیام)دا،  بەمشێوەیە دیالێكتەكانى زمانى كوردى دابەشكردووە:
1ـ كرمانجى
أ ـ كرمانجى شیمالى: (بایەزیدى، بۆتانى، ئاشیتایى، هەكارى، بادینانى).
ب ـ كرمانجى جنوبى: (موكرى، سۆرانى، سولەیمانى، سنەیى).
2ـ لووڕى: (بەختیارى، لەكى، فەیلى، كەلهوڕى، مامەسەنى).
3ـ گۆران: (باجەلانى، كاكەیى، زەنگەنە، هەورامى).
4ـ زازا.
•	د. فوئاد حەمە خورشید لە كتێبى (زمانى كوردى ـ دابەشبوونى جوگرافیاى دیالێكتەكانى) بەمشێوەیە دیالێكتەكانى زمانى كوردى دابەشكردووە:
1ـ كرمانجى باكوور: (بایەزیدى، هەكارى، بۆتانى، شەمدینانى، بادینانى، دیالێكتى ڕۆژئاوا).
2ـ كرمانجى ناوەڕاست: (موكرى، سۆرانى، ئەردەلانى، سلێمانى، گەرمیانى).
3ـ كرمانجى باشوور (لوڕى ڕەسەن، بەختیارى، مامەسەنى، كۆهگلۆ، لەك، كەلهوڕ).
4ـ (گۆرانى ڕەسەن، هەورامانى، باجەلانى، زازا).
•	 زوبێر بیلال لە كتێبى (مێژووى زمانى كوردى)دا، بەمشێوەیە دیالێكتەكانى زمانى كوردى دابەشكردووە:
1ـ كۆمەڵى ژووروو (كرمانجى)
2ـ كۆمەڵى خواروو (سۆرانى)
•	 جەمال نەبەز لە كتێبى (زمانى یەكگرتووى كوردى)دا، بەمشێوەیە دیالێكتەكانى زمانى كوردى دابەشكردووە:
أ ـ دوو شێوە بنچینەییەكە:
1ـ كرمانجى ژوورووو: (بۆتانى، جزیرەیى، هەكارى، بادینانى، ئاشیتەیى، بایەزیدى).
2ـ كرمانجى نێوەڕاست: (سلێمانى، سنەیى، ئەردەلانى، گەرمیانى، هەولێر، كەركووكى، سۆرانى، موكرى، شارباژێرى، پشدەرى).
ب ـ دوو شێوە لاتەنیشتەكە:
1ـ كرمانجى خواروو: (ژێروو): (فەیلى، كرماشانى، لەكى، كەلهوڕى، خانەقینى، لوڕى).
2ـ كۆمەڵە شێوەى گۆرانى ـ زازایى (گۆران، زازایى، هەورامانى).
•	 د. عیزەدین مستەفا ڕەسوولأ لە كتێبەكانى (زمانى ئەدەبى یەكگرتووى كوردى) و (بۆ زمان)دا، دیالێكتەكانى زمانى كوردى بەمشێوەیە دابەشكردووە:
1ـ لووڕ
2ـ كرمانجى ژوور: (بۆتانى، هەكارى، بادینانى، بایەزیدى، ئاشنایى).
3ـ گۆران: (هەورامى).
4ـ كرمانجى خواروو: (سۆرانى، سلێمانى، موكرى، گەرمیانى).
•	 تاهیر سادق لە كتێبى (ڕێنووس ـ چۆنیەتى نووسینى كوردى)دا، دیالێكتەكانى زمانى كوردى بەمشێوەیە خستۆتەڕوو:
1ـ زازا
2ـ لوڕى (بەختیارى، لەكیى، فەیلى، ڕۆژبەیانى).
3ـ كرمانجى
أ ـ كرمانجى سەروو: (بۆتانى، بادینانى، هەكارى، بایەزیدى، شەمدینانى).
ب ـ كرمانجى خواروو: (سۆرانى، موكریانى، ئەردەلانى، كەلهوڕى، گۆران).

•	 د. كەمال فوئاد لە وتارى (زاراوەكانى زمانى كوردى و زمانى ئەدەبى و نووسینیان)دا، دیالێكتەكانى زمانى كوردى بەمشێوەیە خستۆتەڕوو:
1ـ كرمانجى سەروو
2ـ كرمانجى خواروو
3ـ كوردى باشوور
4ـ گۆران و زازا

•	 محەمەد ئەمین هەورامانى لە كتێبى (زارى زمانى كوردى لە ترازووى بەراوردا)، دیالێكتەكانى زمانى كوردى بەمشێوەیە دابەشكردووە:
1ـ شێوەى كرمانجى سەروو یا ژووروو (بۆتانى، هەكارى، دیاربەكرى، بادینانى، ماردین،... هتد).
2ـ شێوەى كرمانجى ناوەڕاست: (سۆرانى، موكریانى، سلێمانى، كەركووكى).
3ـ شێوەى كرمانجى خواروو: (هەورامان، لوڕى، باجەلانى، زازاى).

 
سنوور و نەخشەى دیالێكتەكانى زمانى كوردى

یەكەم:دیالێكتى كرمانجى سەروو (باكوور)
ئەم دیالێكتە لە هەموو دیالێكتەكانى ترى زمانى كوردى فراوانترەو زۆرترە، چونكە كوردەكانى كوردستانى توركیا (پارێزگاكانى بایەزیدى، وان، جۆلە مێرگ، سیعرت، مووش، ماردین، دیاربەكر، خەرپوت، ئەدیابان، غازیان تەپە، بەشەكانى خۆرهەڵاتى پارێزگاى مەرعەش و سیواس و بەشەكانى باشوورى پارێزگاى ئەرزەرۆم و قارس)، هەموو بەم دیالێكتە دەدوێن، هەروەها كوردەكانى باشوورى خۆرئاواى ئەرمەنستان، ڕووسیا و باكوورى سوریا و دانیشتوانى پارێزگاى دهۆك و قەزاكانى زێبار و ئامێدى و شێخان و سنجار و ئاكرێ لە كوردستانى عێراق بەم دیالێكتە دەدوێن.
ئەم دیالێكتە لقە دیالێكتەكانى بەمشێوەیەى خوارەوەن:
1ـ بایەزیدى: دەكەونە باكوورو باكوورى خۆرهەڵاتى زەریاچەى وان.
2ـ هەكارى: دەكەونە باشوور و باشوورى خۆرئاواى زەریاچەى وان.
3ـ بۆتانى: دەكەونە دەوروبەرى دۆڵى بۆتان و شارى سیعرت و ئەرتوش و جزیرەو دیاربەكر (ئامەد).
4ـ شەمدینانى: گۆشەكەى باشوورى خۆرهەڵاتى توركیا و خۆرهەڵاتى زێى ژووروو و ناوچەكانى نزیك بەم زێیەیە لە ئێران.
5ـ بادینانى: پارێزگاى دهۆك و قەزاكانى ئامێدى و زێبار و سنجار و شێخان و ئاكرێ دەگرێتەخۆ.
6ـ بەشە دیالێكتى خۆرئاوا: خەرپووت و ئۆرفەو عفرین و مەرعەش دەگرێتەوە.


دووەم: دیالێكتى كرمانجى ناوەڕاست
ئەم دیالێكتە پێنج شێوەزارى ناوچەیى دەگرێتەخۆ:
1ـ موكرى: مەڵبەندەكانى شنۆ، نەغەدە، مەراغە، میاندواو، شاهێن دژ، سەقز، بۆكان، بانە و سەردەشت دەگرێتەوە.
2ـ سۆرانى: قەزاى زێبارى لێ دەرچێ، هەموو پارێزگاى هەولێر دەگرێتەوە، شارى هەولێر ناوجەرگەى ئەم شێوەزارەیە.
3ـ ئەردەلانى: مەڵبەندەكانى سنە، بیجار، كەنگەوەر، ڕەوانسەر، باكوورى ناوچەكانى جوانڕۆ لە كوردستانى ئێران، لە كوردستانى عێراقیش قەزاى قەڵادزێ(پشدەر) دەگرێتەوە. شارى سنە ناوجەرگەى ئەم شێوەزارەیە.
4ـ سلێمانى: شارى سلێمانى ناوجەرگەیەتى، هەموو پارێزگاكە جگە لە قەزاى قەڵادزێ (پشدەر) نەبێت دەگرێتەوە، هەروەها هەندێ ناوچەى قەزاى خانەقینیش دەگرێتەوە.
5ـ گەرمیان: ئەم شێوەزارە، جیاوازییەكى ئەوتۆى لەگەلأ سلێمانى نییە، لەگەلأ ئەوەشدا بەشێوەزارێك دادەنرێت، بەهۆیەوە هەموو ناوچەكانى كفرى و قەرەتەپەو كەركووك و دووزخورماتوو و شوان لە كوردستانى عێراق دەگرێتەوە.

سێیەم: دیالێكتى كرمانجى باشوور (خواروو) 
ئەم دیالێكتە چەند شێوەزارێك دەگرێتەوە:
1ـ لەكى: ئەم شێوەزارە، كوردەكانى (پێش كۆ)ى لوڕستانى پێ دەدوێن، تیرەكانیشى بریتین لە (خواجەوەند، عەبدولمالیكى، ناداوەند، شۆجا، كاتاوەند، دەلفان، سەلسەلە، پیران وەند).
2ـ بەختیارى: بەختیارى دوو بەشن، (هەفت لنگ)، واتا (حەوت هۆز)، كە لە ناوچەكانى ئاوەلێژى ڕووبارى گارۆندا دەژین.(چوارلنگ)، واتا (چوار هۆز)، لە ناوچەى نێوان ڕووبارى گارۆن و ڕووبارى زالكیدا نیشتەجێن.
3ـ مامەسەنى: ناوى ئەم شێوەزارە لە (محەمەد حەسەن)ى باپیرە گەورە مامەسەنینانەوە وەرگیراوە، كە بریتین لە (بەكشى، جاوى، ڕوستەمى (خان عەلى خان، ئیمام قولى خان) دەگرێتەوە.
4ـ كۆهگلۆ: ئەم لقە لە باشوورى ناوچەكانى بەختیارییەوە و لە دەوروبەرى كێوى دنیاو چاوگەكانى ڕووبارى چەراهى یەوە دەست پێ دەكات تا رامهورموز و بەهبەهان و كزەیرون، دوو كۆمەڵەن:
أ ـ كۆمەڵەى پشتى كۆ
ب ـ كۆمەڵەى ژێركۆ

4ـ دیالێكتى گۆران
ئەم دیالێكتە لە باكوورى ڕێگەى نێوان قەسرى شیرین ـ كرمانشاه دەست پێ دەكات، بەرەو شاخەكانى هەورامان، هەروەها لەسەرچاوەكانى سیراوەنەوە بەرەو خۆرهەڵات دانیپۆشیوە تا كرماشان. ئەم دیالێكتە پێك دێت لە:
1- گۆرانى ڕەسەن: كە دانیشتوانى ناوچەكانى (كرند، زەهاو، جوانڕۆ) لە كوردستانى ئێران قسەى پێ دەكەن، هەروەها لە كوردستانى عێراق، هەندێ كاكەیى داقوق و تیرەى زەنگەنەى نزیك كفرى و قادركەرەم و سیامەنسورى سەر بە ناوچەى لەیلان قسەى پێ دەكەن.
2ـ هەورامان: دانیشتوانەكانى شاخەكانى هەورامان و پاوە و پڵنگان دەگرێتەوە، هەورامیش دوو بەشن، بەشى لهۆنیان لە خۆرئاواى ڕیزە شاخەكانى هەورامان، واتە دەكەوێتە كوردستانى عێراق، بەشى دووەمیان، هەورامانى (تەخت) كە دەكەوێتە خۆرهەڵاتى شاخەكانى هەورامان، واتە دەكەوێتە كوردستانى ئێران.
3ـ باجەلانى: ئەم شێوەزارە پەرش و بڵاون، هەندێكیان لە باكوورى خۆرهەڵاتى شارى مووسلأ نیشتەجێن، كە پێیان دەوترێ (شەبەك)، بەشێكیشیان لە زەهاو و لە باكوورى لوڕستان و نزیك خانەقین و قۆرەتوو هۆرین و شێخان.
4ـ زازا: ئەم لقە دیالێكتە ناوچەكەى دەكەوێتە كوردستانى باكوور، كە كەوتۆتە ناوچەى نێوان ئەرزەرۆم ـ موش ـ خەرپووت و ئەرزنجان دەگرێتەوە، كەواتە ئەمانە دەكەونە ناوچەى دەرسیمەوە.

زمانى ستاندەر
      پێش ئەوەى باسى زمانى ستاندەر بكەین، وا چاكە چەند زاراوەیەك لەیەكتر جیا بكەینەوە، كە زۆرجار تێكەڵى یەكتر دەكرێن، زمانى یەكگرتوو، زمانى نەتەوە، زمانى نیشتمانیى، زمانى فەرمى، زمانى ستاندەر. ئەوانە زۆرجار بە هاوواتاى یەكتر دادەنرێت، بەڵام ئەمە هەموو كاتێ لە هەموو شوێنێ ڕاست نییە.
      چەمكى زمانى یەكگرتوو لەناو كورددا لەڕێگەى زمانى ئەدەبەوە لەناو كورددا بڵاوبۆتەوە، بەتایبەتى لە (خوێندن) و (كاركردن) لەسەر ئەدەبى قوتابخانەى بابان (نالى، سالم، كوردى)، ئەو جۆرە زمانە (زمانى ئەدەب پێنووسین) هێندە  گرنگى پێدرا، بەجۆرێ شاعیرانى دەڤەرى ترى كوردستانیش بەو زمانە، شیعریان نووسیوە.
     لەلایەكى تر، زمانى یەكگرتوو، زمانى نەتەوە، زمانى دایكیش دەگەیەنێ، زمانى ناسنامەى نەتەوەیى كوردە، بەو زمانە (كورد) لە (فارس) جیا دەكرێتەوە.
چەمكى زمانى نەتەوە لەگەلأ ڕێنسیانسى ئەوروپى لە ئەوروپا بڵاوبۆوە، بەڵام لەناو كورددا ئەو زمانە بەر لە ڕێنیسانسى ئەوروپى لەلاى شاعیرێكى وەك (ئەحمەدى خانى) نەك هەر ئەدەبى پێ نووسرا، بەڵكو وەك چەمكێكى نەتەوەیى كارى لەسەر كراوە.
    ئەحمەدى خانى بە زمانى نەتەوەكەى داستانێكى نەتەوەیى نووسیوە، بۆ ئەوەى میرانى كورد و تاكەكانى نەتەوەكەى لە هەڕەشەى گەلانى هاوسێى كورد وشیار بكاتەوە. زمانى كوردى لە لاى ئەحمەدى خانى زمان و ناسنامەى نەتەوەیى كوردە، ئەو ڕەوتە (داكۆكیكردن لەسەر زمانى نەتەوە) لەلاى (حاجى قادرى كۆیى) زیاتر پەرەى پێدرا، بەجۆرێ ئەو زمانە بە شەرەفى كۆمەڵایەتى سیاسى نەتەوەش داندرا.
زمانى نیشتمانیى لە كۆمەڵگاى تاكزمانى و تاك نەتەوە، واتایەكى هەیە، زۆر جودایە لەو واتایەى لە وڵاتێكى فرەنەتەوە هەیەتى.
      زمانى نیشتمانى، زمانى نەتەوە و فەرمى ئینگلیز و فەرەنسى و ئەڵمانییە لە وڵاتى خۆیاندا، چونكە لەو وڵاتانەدا ئەو سێ زمانە (زمانى نەتەوە، زمانى نیشتمانیى و زمانى فەرمى وڵات) هاوواتاى یەكترن، بەڵام ئەو وڵاتانەى فرە زمان و فرە نەتەوەن، وەك (بەلجیكا و سویسرا) لە ئەوروپا، (سەنگافورەو چین) لە ئاسیا، (گانە) لە ئەفریقیا،ئەو دووە  هاوواتاى یەكتر نین، لە وڵاتانى وەك عێراق، توركیا، ئێران، سوریا (كە سەبارەت بە كورد وڵاتى داگیركارن)، زمانى نەتەوەى باڵادەست لەو وڵاتانە بە زمانى فەرمى، نیشتمانیى هەتا ستاندەر دادەنرێن.
زمانى فەرمى ئەو زمانەیە لە بوارى دادگا، دامودەزگاى دەوڵەت، هەروەها ڕاگەیاندن بەكاردێت.
      وڵات هەیە تەنها یەك زمانى فەرمى هەیە، وڵاتى تریش هەیە كە چەند نەتەوەیەكى جیاوازى تێدا دەژى، ئەوە زیاتر لە زمانێكى فەرمى هەیە، وڵاتێكى وەك هیندستانیش بەبێ هەبوونى نەتەوەیەكى وەك ئینگلیز لە وڵاتەكەیاندا، زمانى ئینگلیزى هاوشانى زمانى هیندى، زمانێكى فەرمییە!! شیانى زمانى ئینگلیزى لەبوارى تەكنەلۆژیاى سەردەم و هەژموونى سیاسى، هەروەها ڕەوشى سیاسى و ئەتنیكى و مەزهەبى هیندستان وایكرد زمانى ئینگلیزیش ببێتە زمانێكى فەرمى، ئەگەرنا نەدەبوو هیندییەكان ئەمە قەبولأ بكەن، چونكە ئینگلیز ماوەیەكى زۆر داگیركارى هیند بووە.
      زمانى ستاندەر، زمانى خوێندنە، زمانى دایك نییە، زمانى ئاخاوتن نییە، زمانى نووسینە، ئەو نەتەوەیەى ناسنامەى نەتەوەیى لە هەڕەشە دابێ، تەنیا بە زمانى ستاندەر دەتوانێ بەرگرى لە مانەوەى خۆى بكات، زمانى پەروەردە و فێركردن زمانى بونیادنانەوەى نەتەوەیە، وڵاتێكى وەك (ژاپۆن) و (ئەلمانیا) لەجەنگى جیهانى دووەمدا، بەهۆى سیاسەتى پڕ هەڵە و شەرمەزارى سەركردەكانیان، خەریك بوو لەناو بچن، بەڵام بە زمانى خوێندن، توانیان جارێكى تر ببنەوە دوو وڵاتى زلهێزى ئابوورى بەهێز و خاوەن تەكنەلۆژیاى سەردەم.
      عەرەبەكانى جەزائیرو تونس و مەغریب، بوودجەى گەورەیان داناوە لەپێناو لاوازكردنى هەژموونى زمانى فەرەنسى لە وڵاتدا، هەروەها گەڕانەوەى هەیبەتى زمانى عەرەبى لەخوێندندا.
     بۆ كوردیش، زمانى ستاندەر، ئاسایشى نەتەوەیى و پاراستنى تاكەكانیەتى!

زمانى ستاندەر چۆن دروست دەبێت
       دەكرێت چەمكى "زمانى ستاندەر" لە بەرانبەر زمانێكى دى ستاندەر، یان ناستاندەر بەكاربێت، ئەم دیاردەیە زیاتر لەنێوان دوو زمان، دوو نەتەوە یان دوو كەلتوور بەكاربێت، بەڵام هیچ زمانێك لەسەر ئاستى نەتەوە زمانى ستاندەر نییە! زمانى نەتەوە هەموو ستاندەر نییە، بەڵكو ئەوە زارێكە یان بنزارێكە دەبێتە ستاندەر و زمانى نەتەوە لەبەرانبەر نەتەوەیەكى تر دەنوێنێ، بەواتاى زمانى عەرەبى ستاندەرە بەرانبەر زمانى فارسى نەك هەردوو لەسەر ئاستى نەتەوە ستاندەربن!
ستاندەربوونى زارێكى زمانێك بەدوو ڕێگە ڕوودەدات: ڕێگەى كلاسیكى، ڕێگەى پلانى زمان.

* ڕێگەى كلاسیكى
ئەم ڕێگەیە بەچەند شێوازێك ڕوودەدات:
یەكەم: زمانى كتێبێكى ئاسمانیى، وەك قورئانى پیرۆز
دووەم: هەژموونى سیاسى زارێك
سێیەم: دەسەڵاتى سیاسى وڵات
چوارەم: ئەكادیمیاى زمان یان ئەكادیمیاى زانستى زمان
پێنجەم: دەستەى ڕۆشنبیرانى وڵات
     لەم هەموو شێوازانەدا جۆرێك لە (سەپاندن) هەیە، جا ئەو سەپاندنە مەعنەوى و خۆهێشتى بێت یان سەپاندنى زۆرەملێى، هەرچەندە ئەوەى یەكەم سروشتى ترە، بەڵام ئەوەى دووەم بەربڵاوترە، نموونەى سەپاندنى زمان و ئەلفبێى لاتینى لە ئەوروپا نەك هەر بەسەر نەتەوەیەك، بەڵكو چەند نەتەوەیەكى جودا مێژووێكى دوور و درێژى لە ئەوروپا هەیە، هەروەها زۆربەى وڵاتە تۆتالیتارییەكانى ڕۆژهەڵاتى ناوەڕاست و ئاسیا پەیڕەوى لاتینییەكانیان كرد، دیارترین نموونەى ئەزموونى یەكێتى سۆڤیەت و وڵاتانى عەرەبى و توركیاو ئێرانن.



* ڕێگەى پلانى زمان
پلانى زمان یاخود ئەندازەى زمان، هەوڵێكى ورد و سیستیماتیكى و لەسەر تیۆر دامەزراوە، بۆ چارەسەركردنى كێشەكانى پەیوەندیكردنى كۆمەڵگایەكى (فرەزمانى) یاخود (تاكزمانى). ئەو سیاسەتەى زمان هەولأ دەدات لەناو هەموو دیالێكتەكانى زمانێك (كۆمەڵگاى تاكزمانى) یان زمانەكانى كۆمەڵگایەكى فرەزمان، زارێك بۆ تاكەكانى نەتەوەیەك بكاتە زمانى ستاندەر یان زمانى فەرمى وڵات. لەناو كۆمەڵگاى فرەنەتەوەش زمانێك هەڵدەبژێرێ كە ببێتە زمانى فەرمى وڵات.
    پلانى زمانیش بۆ پرۆسەى بە ستاندەربوونى زارێك لە كۆمەڵگاى كوردى تاكزماندا، بەو چەند قۆناغانەى خوارەوە دەبێت:
یەكەم: هەڵبژاردنى زارێك یان بنزارێك
دووەم: بەسیستەمكردن
سێیەم: بەهەمەلایەنكردن
چوارەم: جێبەجێكردن
پێنجەم: قەبوڵكردنى جەماوەریى
یەكەم: هەڵبژاردنى زارێك یان بنزارێك
پایەى زارێك، چ لەلایەنى كۆمەڵایەتى، هەژموونى ئایینى یاخود سیاسى، زۆر گرنگە لە پرۆسەى هەڵبژاردن و دیاركردنى زارێك لەنێو زارەكانى زمانێك، بێگومان ئەم هەڵبژاردنە ڕەمەكى نابێ، بەڵكو دەبێت كەسانى زمانەوان و پسپۆڕ لەبوارى زمانەوە ئەنجامى بدەن.
هەرچەندە ئەم پرۆسەیە زمانەوانییە، بەڵام زۆرجار دەسەڵاتى سیاسى ڕۆڵى خۆى دەبینێ لەسەپاندنى زارێك بەسەر زارەكانى تردا،  ئەوەتە لە ئیسرائیل، هەرچەندە زمانى عیبرى زمانى زۆربەى خەڵكى ئیسرائیل نییە، بەڵام دەسەڵات و حكومەتى ئایینى ئیسرائیلى كردوویەتى بە زمانى فەرمى حكومەت و خوێندن، لە فلیپینیش لەسەر دیاركردنى زمانى فەرمى حكومەت چەندەها شەڕى زمانى نیشتمانیى بەرپابوو، بۆیە گرنگە لە هەڵبژاردنى هەر زارێك لەزارەكانى زمانى كوردیدا، ئەوپەڕى لۆژیك بەكاربێت، چونكە ماوەیەكە "شۆڤینیزمى زار" بەرچاوى بەشێك لە زمانەوانانیشى لێلأ كردووە!
       خاڵێكى ترى گرنگ لێرە ئەوەیە، دەبێ تەنها (زارێك) و تەنها (ئەلفبێیەك) هەڵبژێردرێ، چونكە جگە لەمە ئەو بەشەى كوردستانیش جارێكى تر تووشى دابەشكردن و داگیركردن و زیندووكردنەوەى كەلتوورى میرو مێنتالیتى خێل و عەشیرەت دەبێتەوە.

دووەم: بەسیستەمكردن
       لێرە یەكخستنى ڕێزمان و فەرهەنگى نەتەوە و ڕێنووس هۆكارى گرنگن بۆ دامەزراندنى زارى ستاندەر، بێگومان ڕێزمان و فەرهەنگ و ڕێنووسێكى یەكگرتوو، كۆكردنەوەیەكى ڕۆحى قوتابى و خوێنەوارى كوردى لێدەكەوێتەوە، بەمەش تاكەكانى نەتەوە هەست بە یەكێتیەكى نەتەوەیى بەهێز دەكەن، دروستبوونى ئەو یەكێتیەش ناوەندێكى ستراتیژى دەبێت بۆ پاراستنى ئاسایشى زمان.

سێیەم: هەمەلایەنى زارى ستاندەر
     زارى هەڵبژێردراو بۆ ئەوەى ببێتە زارى ستاندەرو فەرمیى وڵات، دەبێت لەهەموو لایەكەوە توێژینەوەى لەسەر بكرێت و پەرەى پێبدرێت، هەبوونى چەند دەقێكى ئەدەبیش بەو زارە ستاندەرە، كە كاریگەرى ناوچەیى لەسەرەوە نەبێت، هۆكارێكى ترە بۆ بەرەوپێشچوونى پرۆسەى بەستاندەربوونەوە. زمانى ئەم دەقە دەبێ ئەدگارى زمانى باڵاى هەبێ، لە زمانى ئاخاوتن و زمانى ڕۆژانەى ناوچەیەك دوور بێت!
چوارەم: جێبەجێكردن
      پاش ئەوەى زارێك لەزارەكان هەڵبژێردراو بنەماكانى بەستاندەركردنى بۆ داڕێژراو لەهەموو لایەكەوە بەرەو زمانێكى باڵا بردرا، كە نوێنەرى هەموو نەتەوە بێت نەك ناوچەیەك، رۆڵى حكومەت دەست پێدەكات لەجێبەجێكردنى ئەم پرۆژە نەتەوەیى و نیشتمانییە، دەبێت حكومەت لە دامودەزگاى خۆى بەتایبەتى هەر سێ وەزارەتى پەروەردە و خوێندنى باڵاو ڕۆشنبیرى و ڕاگەیاندن خەڵك هانبدات ئەو شێوە زمانە بەكاربێنن و بە زمانى خۆیان بزانن. حكومەتى هەرێمى كوردستان "بەهێمنى!" دوور لە ڕاگەیاندن كار لەسەر بە فەرمى ناساندنى زارى كرمانجى ناوەڕاست دەكات، بەڵام ئەفسوس وەزارەتى پەروەردە خەریكە "بە ئاشكرا" زمانەكە لە خوێندن "كەرت" دەكات، بەبێ ئەوەى گوێ بداتە ئەوەى بەو كارە نەتەوەیەكى بەش بەش بوو لەڕووى سیاسەت، جوگرافى و ئایدیۆلۆژیاوە جارێكى تر لەڕووى زمانەوەش، ئەوەى داگیركار پێى نەكرا، ئەو وەك "كارێكى پەروەردەیى" بەش بەش ترى دەكات!

پێنجەم: پەسەندكردنى جەماوەریى
     لە دەستوورى هەرێم، بەندێك هەیە بۆ ڕاپرسى لەسەر شتە چارەنووسسازەكانى نەتەوە، دیاركردنى زمانى خوێندنیش نەك هەر پرسێكى چارەنووسسازە، بەڵكو پرسى پاراستنى نەتەوەو زمانى نەتەوەیە! لەم ڕوانگەوە دەبێت پەرلەمانى كوردستان پرسى هەڵبژاردنى زارى ستاندەرى كوردى بداتە دەست خەڵكى خۆى، جا ئەگەر زۆربەى خەڵك پەسەندى ئەو زارەى كرد، وەك زارێكى ستاندەر بۆ خوێندن،هەروەها هەستێكى نەتەوەییان لەلا دروست بوو بەوەى ئەو زارە هەر زارى خوێندن نییە، بەڵكو زمانى نیشتمانیشە، پرۆسەكە تەواو دەبێ و كورد لە قەیرانى نەبوونى زمانى ستاندەر ڕزگارى دەبێت.

