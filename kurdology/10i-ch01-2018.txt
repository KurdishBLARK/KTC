
ساڵى یەكەم

وەرزى یەكەم 



دەروازە
چەمكى كوردۆلۆجى
     كوردۆلۆجى یاخود كوردناسى لە مێژووى ئەدەب و كەلتور زمانى كوردى دەكۆلێتەوە، كوردناسەكان بەر لە كورد لە كوردیان كۆڵیوتەوە، ئەو هەموو توێژینەوە و لێكۆڵینەوە و ڕاپۆرتانەى ڕۆژئاواییەكان لەسەر كوردیان نووسیوە، بەشتێكى گرنگ لە كەلەپور و كەلتورى كورد پێكدەهێنن.
     ئەو بوارە زانستییەى مرۆڤناسى (كورد)، خۆى لەبنەڕەتدا كارێكى مەیدانى پیرۆزە، بەڵام زۆر جار هەتا خودى ئەو كوردناسانە ئەو پیرۆزییە دەبەزێنن و وێنایەكى ڕاست و دروستى كۆمەڵگاى كوردى ناكەن، ئەم سنور بەزاندنەش زۆ بوارى گرنگى ژیان و مێژووى كوردى گرتۆتەوە، ئەمەش شتێكى چاوەڕێكراوە، چونكە هەموو ئەوانەى وەك گەریدە و زانا و مرۆڤناس هاتوونەتە كوردستان، پیاوى زانست و ڕاست نەبوون، بەڵكو زۆربەیان پیاوى حكومەت و جاسوس بوونە! لەم روانگەوە گرنگە كورد بە عەقلیەتێكى ڕەخنەیى ئەو مێژووى خۆى بخوێنێتەوەو جارێكى تر خۆى بینووستێتەوە، هەروەها لەم ڕوانگەوە دەمانەوێت ڕۆناكبیرى كورد خۆى ئەو مێژووەى خۆى بە گوێرەى بنەماكانى میتۆلۆژى زانستى بنووسێتەوە، تاكو مێژووەكەى و كەلتوورەكەى هاوشانى چەمكى كوردۆلۆجى بێت.


* مێژووى كوردۆلۆجى
بێگومان كوردۆلۆجى لقێكە لە ڕۆژهەڵاتناسى، بەواتاى كوردناسى لە هەناوى ڕۆژهەڵاتناسیەوە لەدایك بووە، چونكە ئەویش وەك ڕۆژهەڵاتناسى دیتنى ڕۆژئاوایە بۆ كورد! د.عەبدوڵڵا جەودەت یەكەم كەس بووە، كە وشەى كوردناسى لە ساڵى 1913 بەكارهێناوە، جەلادەت بەدرخانیش لە ساڵى 1934 لە وتارێكى بە ناوى ( كورد و كوردستان ب جاڤى بیانیان ) بەكارى هێناوە، لە سییەكانەوە كوردناسى و ڕۆژهەڵاتناسى لەناو ئەدەبیاتى كوردیدا بەرچاو دەكەون.
كوردناسەكان زۆربەى لەو ڕەگەزان بوون:
1 ـ عەرەب 2- فارس 3- ئەرمەنى  4ـ ئەلمانى  5ـ ئیتالى  6ـ ڕووسى       
 7ـ فەرەنسى 8 - بەریتانى .
    لەو وڵاتانە چەند دەزگایەكى ئەكادیمى هەن،  كە بەسەدان ئەرشیفى دیكۆمینتى كوردى تێدایە، كە زادەى عەقلى ئەو كوردناسانەیە، هەروەها كەلتورى كوردییە و كورد پێویستى پێیەتى.
* كوردناسە موسلمانەكان:
    لەدواى ئاشنابوونى كورد بە ئایینى ئیسلام، كورد وەك نەتەوەیەك بەشێك لەنووسراوەكانى مێژوونووس و جوگرافیناس و سەربردەنووسانى موسلمانانى داگیركردووە، ئەو نووسینانە لەزۆر ڕووەوە جێگەى متمانەن، چونكە ئەوسا هیچ ململانێیەكى نەتەوەیى و ئایینى و مەزهەبى لەئارادا نەبووە، هەروەها ئەوسا ئەو هەموو نەتەوانەى ئەمڕۆ هەموو بەشدار بوون لە دەسەڵات و بونیادنانى شارستانیەت و مەدەنیەتى ئیسلامیدا. لەخوارەوە ئاماژە بەهەندێ لەو نووسەرانە و كتێبەكانیان دەكەین:
1 ـ محەمەدى كوڕى جەریرى تەبەرى (839 ـ 923 ز)
كتێبە مێژوویەكەى بە (تاریخ الامم والملوك ) ناسراوە، ئەم كتێبە لە دروستبوونى بوونەوەرەوە دەست پێدەكات هەتا ساڵى 915ى زایینى، لە زۆر شوێن باسى كوردى كردووە.
2 ـ ئیبن ئەسیرى جەزیرى / ئەبى حەسەنى عەلى كوڕى محەمەدى شەیبانى  لە 630ى كۆچى مردووە .كتێبەكەى بە(الكامل فى التاریخ )ناسراوە، ئەم كتێبە بەدرێژەپێدەرى كتێبەكەى تەبەرى دێت و سەبارەت بە كوردەوە بە درێژى باسى بزووتنەوە كوردییەكانى سەدەى نۆیەم و دەیەم دەكات.
3 ـ حافز عیمادەدین ئەبو فیداى ئیسماعیلى كوڕى كەسیر،ناسراوە بە ئیبن كەسیرى دیمەشقى، لە 774ى كۆچى مردووە، كتێبەكەى بە( البدایە و النهایە) ناسراوە
4 ـ دینەوەەرى ساڵى 895ى زایینى مردووە،  كتێبەكەى ناوى (الاخبار الگول).
5 ـ ئەلیەعقوبى ساڵى 897ى زایینى كۆچى مردووە،كتێبەكەى ناوى(مێژووى ئەلیەعقوبى)یە . 
6 ـ  ئیبن ئەلسەمكەرییە،ساڵى 1030ى زایینى كۆچى مردووە، كتێبەكەى بە (تجارب الامم)ناسراوە.
7 ـ ئیبن حزەدازبە ساڵى 913ى زایینى كۆچى مردووە، كتێبەكەى ناوى( المسالك والممالك).
8 ـ ئیبن الفقیە ساڵى 902ى زایینى كۆچى مردووە، كتێبەكەى ناوى( كتاب البلدان )ە.
9 ـ ئەستەخرى ساڵى 951ى زایینى كۆچى مردووە، كتێبەكەى( المسالك والممالك).
10ـ ئیبن حەوقەل ساڵى 977ى زایینى كۆچى  دوایى كردووە،كتێبەكەى ناوى (صورە الارچ)ە.ئیبن حەوقەل لەم كتێبەى زۆر بەڕوونى نەخشەى كوردستانى كێشاوە، هەردوو بەشى ((جیبال))و((جەزیرەى))ى دیاریكردووە.
11ـ ئەلمەقدیسى ساڵى 985ى زایینى كۆچى دوایى كردووە،  كتێبەكەى ناوى  ( أحسن التقاسیم فى معرفە الاقالیم).مەقدیسى زۆر بەدرێژى باسى لە داب و نەریت و كەلتورو وڵاتى كوردان كردووە. كوردستانى بەهەرێمى سەربەخۆ لە وڵاتانى دى داناوە.
12ـ یاقوت حەمەوى (1170 – 1229)،كتێبەكەى یاقوت زۆر ناسراوە و زانیاریەكى زۆرى لەبارەى كوردەوە تێدایە، كتێبەكەى ناوى  (مجمع البلدان)ە..
ئەمە هەر لەسەدەى سێیەمى كۆچیەوە موسلمانە گەڕۆك و وڵاتناسەكان نەك هەر باسى كورد و كەلتورى كورد و ئایینى كوردیان كردووە،بەڵكو زۆربەى جوگرافیناسەكان نەخشەى كوردستانیان كێشاوە.


كوردناسە ڕۆژئاواییەكان 
      هەرچەندە زەینەفۆن یەكەم ڕۆژئاواییە، كە دواى هێرۆ دۆتسى مێژوونووس، شتى لەبارەى كوردەوە گوتبێت،هەروەها لەسەردەمى شەڕى خاچ پەرستەكانیش پەیوەندى لەنێوان ڕۆژئاوا و كورد دروست بووە، ئەمەش لەلایەك  بە هۆى سەلاحەدین ئەیوبیەوە بووە، لەلایەكى تریش زۆربەى سەربازەكانى سوپاى سەلاحەدین كورد بوون.
    ئەم جۆرە پەیوەندییانە زۆر پەیوەست نین بە بوارى كوردناسییەوە . زانستى ڕۆژهەڵاتناسى و كوردناسى لەسەر ئەو بنەمایە دانەڕێژراون،بەڵكو ئەوجۆرە پەیوەندى و ناسینە لە ئاكامى شەڕەوە دروست بوون.
     بەحوكمى ئەوەى جولەكە و ئەرمەنى پەیوەندیەكى كۆنیان لەگەلأ كوردان هەبووە، بۆیە ئەوان بەر لەخەڵكانى دى ڕۆژئاوایى باسى كوردیان كردووە. لەم بەشەش هەولأ دەدەین ئاماژە بەناوى هەندێ كوردناس و نووسراوەكانیان بكەین:
1ـ ماركۆ پۆلۆ 1254 ـ 1324 
جوگرافیناس و گەڕالێكى ناسراوى ئیتالییە،ئاماژە بۆ ئەوە دەكرێ كە ماركۆ پۆلۆ یەكەم ڕۆژئاواییە ناوى (كوردستان)ى بەكارهێناوە. 
2 ـ ژان باپتیست تاڤێرنیە (1605 ـ 1689)
 بازرگانێكى فەرەنسى بووە، لەسالى 1632ى زایینى گەشتێكى بۆ كوردستان كردووە، كتێبەكەى بەناوى (شەش گەشت لەتوركیاوە بۆ پاریس )ە. گرنگى ئەم كتێبە لەوەدایە كە گەشتەكەى تاڤێرنیە بۆ كوردستانى هاوكات بووە بە بەردەوامى سەفەرنامەكەى (ئەولیا چەلەبى) و سەردەمى ئەحمەدى خانى شاعیر. 
3 ـ كریسستین نبوور 
  یەكێ لەو گەڕیدانەیە كە گەشتى بۆ كوردستان كردووە، ئەو گەشتەى لەسااڵى 1766 چاپ كردووە و باسێكى لەسەر كورد نووسیوە.


4ـ مێریلا گالیتى 
  كتێبێكى لەسەر كوردان نووسیوە بەناوى (كەلتورى كوردى لە نووسراوەكانى ئیتالیەكاندا) .
5 ـ قەشە مۆریزیۆ گارزۆنى 
لەساڵى 1787 كتێبێكى بەناوى (رێزمانى دانە وشەى زمانى كوردى) بڵاو كردۆتەوە.
6 ـ لێرخ 
    یەكێ لەو كوردناسە ڕووسانە بووە، كە زۆر شتى لەسەر كورد نووسیوە، سێ كتێبى لەسەر كوردەكانى ڕۆژهەڵات نووسیوە.
7 ـ ئەلێكسەندەر ژابا (1803 – 1894 )
    ئەلێكسەندەر ژابا زۆر لەگەلأ مەلا مەحمودى بایەزیدى (1799 – 186 )دۆست بووە بەهاوكارى ئەو چەندەها دەستنووسى كوردیان لەفەوتان رزگار كردووە. هەندێ توێژەر نووسینەكانى بایەزیدى و ژاپا بە سەرەتاى سەرهەڵدانى پەخشانى كوردى دادەنێن .
8 ـ ئەلبێرت سۆسین 
   توێژەرێكى ئەلمانییە پرۆفیسۆر بووە لەبوارى زمانەوانیدا. نووسینەكەى لەبارەى كوردانەوە بەناوى ((لێكۆلینەوەیەكى فیلۆلۆجى زمانى كوردى ))یە، ساڵى 1898 لە ستراسپۆرگ بڵاوى كردۆتەوە.
9 ـ باسێل نێكتین 1885 – 1960 
باسێل نیكتین بەهاوكارى مەلا سەعیدى شەمدینانى 1885 – 1918 زۆر نووسینى لەبارەى كوردەوە بڵاوكردۆتەوە، ناسراوترین كتێبى باسیل نیكیتین كتێبى ((كورد لێكولینەوەیەكى سۆسیۆلۆژى و مێژوویى))یە .
10 ـ مینۆرسكى  1877 – 1966 
ڤلادمێر مینۆرسكى یەكێ لەو كوردناسانەیە، كە نووسینێكى زۆرى لەبارەى زمان و ڕەسەن و كەلتوورى كوردەوە نووسیوە،هەر ئەو بوو وتى : كورد نەوەى میدیەكانن.

11ـ كرێس كۆچێرا 
     یەكێ لەو  كوردناسانەیە كە مردووە،ـ چەندان جار هاتۆتە كوردستان، كتێبى (بزووتنەوەى نەتەوەیى كوردو هیواى سەربەخۆیى )یەكێ لە كتێبە دانسقەكانیەتى. 
بێگومان سەدان كوردناسى تر هەن، كە بەباش و خراپ زۆریان لەسەر كورد نووسیوە، وەك مێجەرسۆن یەكەم رۆژنامەى كوردى لە كوردستان  دەركردووە. ئەدمۆنز فەرهەنگى (كوردى- ئینگلیزى) لەگەڵ تۆفیق وەهبى نووسیوە، مێجەر نوئێل هاوكارى شێخ مەحمودى كردووە  لەحوكمدارى یەكەمى شێخدا.
هەندێك لەو كتێبانەى لەبارەى كوردو كوردستان نووسراون:
1- دەیڤد ئادەمسۆن، شەڕى كورد، لەندەن، 1964 .
2- فریدریك باریس،بنەمەكانى ڕێكخستنى كۆمەڵایەتى لەباشوورى كوردستاندا،ئۆسلۆ،1953 .
3- بێنیگسۆن، كوردەكان و كوردۆلۆجى لەیەكێتى سۆڤیەت، پاریس، 196 .
4-جۆیس بلۆ، فەرهەنگى كوردى ـ فەرەنسى ـ ئینگلیزى، پاریس، 1965 .
5-دێرك كینان، كوردەكان و كوردستان . لەندەن، 1964 .
6-سوزان میسیلەس، كوردستان لە سێبەرى مێژوودا نیویۆرك 1997 .
7-پیتەر سلوگلێت،بەریتانیا لە عێراقدا 1914 – 1932، لەندەن، 1976 .
 




بەشى یەكەم 
جوگرافیاى كوردستان
	 
 
بەشى یەكەم
جوگرافیاى كوردستان

سنوورەكانى كوردستان
كوردستان بە هەموو پارچەكانییەوە، واتە: كوردستانى گەورە وڵاتێكى ئاسیاییە، دەكەوێتە باشوورى ڕۆژئاواى ئەو كێشوەرە، سنوورەكەى لە باكوورەوە لەگەڵ ئازەربێجان و ئەرمێنیاو توركیا دایە، لە باشوورەوە لەگەڵ ئێران و كەنداوى (عەرەبى ـ فارسى) هاوسنوورینە، لە ڕۆژهەڵاتەوە ئێران و لە ڕۆژئاواشەوە عێراق و سوریا دەورى دەدەن، ئەم ناوچانەش كە كەوتوونە نێوان ئەو وڵاتانەوە، هەر لە كۆنەوە وڵاتى كوردان بوونە.
بە واتا: كورد بە یەكێك لەو میللەتانە دەژمێردرێت، كە هەر لە چاخە كۆنەكانەوە پێكهاتەى دانیشتووانى ڕۆژهەڵاتیان پێكهێناوە.
ناوى وڵاتى كوردان
هەموو ئەو وڵاتەى كوردى تیا ژیاوە، لە كۆندا لە ڕووى سیاسییەوە ناوى (كوردستان) نەبووە، بەڵكو ناوانى دیكەى بەسەردا براوە، ئەوەتا بۆ نمونە: تا چەرخەكانى پێنجەم و شەشەمى كۆچى، یانزەو دوانزەى زاینى، وڵاتى كورد بەسەر چەند هەرێمێك دابەشبووە، لەو مێژووەى ئاماژەى بۆ كرا وڵاتى كوردان بەسەر ئەم هەرێمانەى خوارەوە دابەش بووە:
1ـ هەرێمى چیاكان (ئەقلیمى جیبال)
2- هەرێمى غەربى ئیقلیمى جیبال
3ـ هەرێمى جەزیرەى فوڕاتى
4ـ هەرێمى ئازەربێجان
5ـ هەرێمى ئەرمێنیا
6ـ هەرێمى لوڕ (لوڕستان)
7ـ هەرێمى شەهرەزوور (شارەزوور)
8- هەرێمى ڕاز

   جگە لەمانەش هەندێ هۆز و تیرەو كۆمەڵەى كوردى تر هەبوون، لە هەرێم و شوێنەكانى دیكەى وەكو: (وڵاتى فارس و خوزستان و وڵاتى شام)دا دەژیان.
لێرەدا ڕەنگە پرسیارى ئەوە درووستبَێت، كە: ئایا (ئازەربێجان) و (ئەرمێنیا) لە كۆندا هەرێمى كوردى بوونە؟
لە وەڵامى ئەو پرسیارەدا دەبێ ئەوە بزانین، كە ئەوەى ئەمڕۆ دەیبینین كوردستانە، مەرج نییە لە كۆندا كوردستان هەر ئەوەندە بووبێت، بەڵكو وەكو ئاماژەمان پێدا زۆر هەرێمى دیكەش هەبووە لە كۆندا كوردى تیا ژیاوە، وەكو ئاماژەمان بۆ كرد (ئەرمێنیا) و (ئازەربێجان)یش ڕۆژگارێك بووە، كە ئەوە هێندە دوور نییەو چەرخەكانى پێنجەم و شەشەمى كۆچى، یانزەو دوانزەى زاینى شاهیدن، كە ئەوسا كورد نەك هەر دانیشتوانى ئەو هەرێمانەى بووە، بەڵكو فەرمانڕەوایەتیشى تێدا كردوون، بەڵام كە ئێستا كورد لەو هەرێمانە نەماون، یان بوونەتە كەمینەیەكى زۆر كەم، ئەوە بۆ دوو هۆ دەگەڕێتەوە، ئەوانیش یەكیان پەیوەندى بە كورد و ژیانى كۆنى میللەتانى ڕۆژهەڵان هەبووە، ئەوەى دووەمیش پەیوەندى بە دوژمنانى كوردەوە هەبووە.
   ئەوەى پەیوەندى بە كوردەوە هەیە، ئەوەیە كە: لە كۆندا بژێوى میللەتان بە گشتى و میللەتانى ڕۆژهەڵاتیش بە تایبەتى لەسەر مەڕدارى بووە، ئەوەش ناچارى كردوون، كە هەمیشە بە دواى لەوەڕى باشتردا بگەڕێن، لە هەر جێیەك تووشى وشكە ساڵى و قات و قڕى هاتبن ئاسایی بۆ شوێنێكى دیكەیان گوازتۆتەوە، لەوەشدا چ گرفتێكیان نەدیوە، مادام بەوە ژیانى باشتر و سەقامگیرتریان بۆ خۆیان مسۆگەر كردووە.
ئەوەى پەیوەندى بە دوژمنانى كوردیشەوە هەیە، هەر لە كۆنەوە ئەوانەى بە شەڕوشۆڕ هاتوونە هەرێمە كوردییەكانیان و داگیریان كردوون، خەڵكى خۆیان لە هەرێمەكاندا نیشتەجێكردووە، بەوەش وڵات لە كورد تەسك بۆتەوە، شوێنەكەیان جێهێشتووە، بۆ شوێنێكى تر ڕۆشتوون، هەروەك چۆن كاتى خۆى سەلجوقییەكان كە هاتنە ئەرمێنیاو ئازەربێجان (غەز)ە توركەكانیان لەو وڵاتانەدا نیشتەجێكرد، بەوەش بەشێكى كوردانى ئەوێ وڵاتەكەیان لێ تەسك بووەوە، بەرەو هەرێمەكانى دى هاتن، بەڵام لەگەڵ ئەوەش كورد هێشتا هەر زۆر بوون لەو وڵاتانە، تا سەرەتاكانى سەدەى بیستەمیش ڕێژەى كورد تیایان، هەر زۆر بوو، تەنانەت دواى سەركەوتنى شۆڕشى ئۆكتۆبەرى 1917 كوردیش وەكو هەر نەتەوەیەكى دیكەى چوارچێوەى شورەوى (دەوڵەتى سۆفیەت)ى نوێ حكومەتێكیان بە ناوى (كۆمارى كوردستانى سوور) دامەزراند، بەڵام ئەو حكومەتە تەمەنى زۆر نەبوو، دواى هاتنە سەر تەختى (ستالین)، ئەو كۆمارە ڕووخێنرا، كوردەكانى ئەوێ بەسەر نۆ وڵات و شەست و چوار شارى چوارچێوەى (سۆفیەت)ى گەورە دابەشكران، بەوەش گەورەترین زەبر بە كورد و وڵاتەكەى لەو ناوچانەدا كەوت، ئێستاكە كورد وەكو كەمینەیەكى كەم لەوێدا دەبینرێن.
یەكەم بەكارهێنانى زاراوەى (كوردستان)
تا ئەو ماوەیەى پێشوو لە لاى مێژوونووساندا وا باو بوو، كە یەكەم كەس زاراوەى (كوردستان)ى بڕیبێتە سەر وڵاتى كوردان، مێژوونووس و شارناسى فارسى (حەمدوڵڵاى مستەوفى قەزوینى) مردوو لە (750 هیجرى/ 1349ز) بووە، ئەوەش لە كتێبەكەى خۆیدا بە ناونیشانى (نزهە القلوب)، بەڵام دواتر لێكۆلەران زانیارى نوێیان دیتەوە، بە پێى ئەو زانیاریە نوێیانە دەركەوت، كە: (قەزوینى) یەكەم كەس نییە زاراوەى (كوردستان)ى بڕیبێتە سەر وڵاتى كوردان، بەڵكو ئەو زاراوەیەى (كوردستان) لە نووسراوەكانى نیوەى یەكەمى سەدەى حەوتەمى هیجرى/ سێنزەى زاینى چەندین جار هاتووە، هەندێ لە مێژوونووس و گەڕیدەكان لە بەكارهێنانى ئەو زاراوەیە بۆ وڵاتى كوردان دەیان ساڵ بە پێش (قەزوینى) كەوتوونە.. ئەوەتا بۆ نمونە:
1ـ گەڕیدەى ئیتاڵى (ماڕكۆ پۆڵۆ) كە لە (723هیجرى/ 1323زاینى) مردووە، ساڵى (670 هیجرى/ 1270زاینى) دەستى كردووە بە گەشتێك بۆ هەرێمەكانى ڕۆژهەڵات و لە نێویشیان وڵاتى كوردان، لە گەشتنامەكەیدا زاراوەى (كوردستان)ى بۆ وڵاتى كوردان بەكارهێناوە.
2ـمێژوونووسى مەغۆلى (ڕەشیدەدین فەزڵوڵڵاى هەمەدانى) مردوو لە (718هیجرى/ 1318زاینى) لە كتێبەكەى خۆیدا (تأریخ المغول) زیاتر لە جارێك وشەى (كوردستان)ى بەكارهێناوە.
هۆكارەكانى درەنگ بەكارهێنانى زاراوەى (كوردستان)
بێگومان زیاتر لە هۆكارێك هەبووە بۆ ئەمە، لەوانە گرنگترینیان لەم خاڵانەى خوارەوە كورت دەكەینەوە:
1ـ ڕەنگبێت یەك لە هۆیەكان ئەوە بووبێت، كە وڵاتى كوردان هەر لە كۆندا لە ڕووى سیاسییەوە  زۆر سەقامگیر نەبووە، بۆیە بەردەوام چەندین دەسەڵاتى ناوچەیی هۆزو خێڵە گەورەكان بەڕێوەى بردووە، ئەوانە وڵاتى كوردانیان بۆ چەند هەرێمێك بە گوێرەى بڵاوبوونەوەى خۆیان بەسەر خۆیاندا دابەشكردووە، لەبەر ئەوەش هەر هەرێمێكى  بە ناوى هۆزێك، یان ناوچەیەك ناونراوە.

2ـ زاراوەى (كوردستان) خۆى زاراوەیەكى نوێیە بە بەراورد لەگەڵ مێژووى كۆنى وڵاتى كوردان، كە پێكهاتەكەى ئەو زاراوەیە پەیوەندى بە زمانى نوێى كوردو زمانە نوێیەكانى نەتەوەكانى دەوروبەرییەوەى هەیە، كە بێگومان ئەو زمانەى سەدەكانى دوانزەو سێنزەى زاین كورد قسەى پێكردووە، ئەو زمانە نەبووە، كە لە هەزارەكانى یەكەم و دووەمى پێش زاین باب و باپیرانى كورد قسەیان پێكردووە، وەك چۆن ئەو زمانەى ئێستا كورد قسەى پێدەكات ئەو زمانە نییە كە نزیكتر لەوە، تەنیا سەد ساڵ پێش ئێستا كورد قسەى پێكردووە، ئەوەش لەبەر خۆنوێكردنەوەى زمان، بە هەمیشە وەرگرتنى وشەى نوێ و لە دەستدانى گەلێ وشەى كۆن، كە بە تێپەڕینى مێژوو بوونیان نامێنێ، بۆیە بێگومان خۆشیان نامێنن، مەگەر لە فەرهەنگەكان بییاندۆزینەوە.
3ـ خەڵكى خۆجێیی ناوى لە وڵاتى خۆى نەناوە، ئەو بە شارەكەى خۆم، یان گوندەكەى خۆمان، یان ئاواییەكەمان و...هتد ئاماژەى بۆ ئەو شوێنە كردووە كە تیایدا ژیاوە، واتە ئەو هەستە نەتەوەییە نەبووە، زاراوەیەكى سیاسى نەتەوەیی بسەپێنێت.


تۆپۆگرافیاى (كوردستان)
زەوى و زارى كوردستان لە ڕووى بەرزى و نزمییەوە لە ناوچەیەكەوە بۆ ناوچەیەكى دیكە لەیەكجیاوازە، هەندێ شوێنى تەخت و دەشتى پان و بەرینى كاكى بە كاكین، هەندێ شوێنى دیكەیشى بەرزن، كە بە شێوەیەكى گشتى جوگرافیناسان دەڵێن: ناوچەكانى باكوور و ڕۆژهەڵاتى كوردستان بە چیاى بەرز داپۆشراون، بەرزایی هەندێكیان زیاترە لە چوار هەزار مەتر لە ئاستى ڕووى دەریا، لە نێو ئەو چیایانەش هەندێ دەشتایی تەخت هەن، بەڵام ناوچەكانى باشوور و ڕۆژئاوا نزمن و چیایان كەمە، بە زۆرى لە دەشتایی پێكهاتوون و گردیش لێرەو لەوێ بە دیار دەكەون.
    بۆیە بە شێوەیەكى گشتى دەتوانین بڵێین: تۆپۆگرافیاى كوردستان لە سێ بەشى جوگرافى جیاواز پێكهاتووە، ئەوانیش بریتینە لە: (چیاكان) و (گردەكان) و (دەشتاییەكان).. لە خوراەوە تیشك دەخەینە سەر هەندێ لایەنى گرنگى هەریەكە لەم سێیانە:

یەكەم: چیاكانى كوردستان
ـ نیوەى زیاترى تۆپۆگرافیاى كوردستان لە چیا پێكهاتووە، كە ئەم چایانە خۆیان لە چەند زنجیرەیەكدا دەبینننەوە، ڕووى ئەو زنجیرە چیایانە بە زۆرى لە باكوورى ڕۆژئاواوە بەرەو باشوورى ڕۆژهەڵاتن.. بەرزاییان لە پێنجسەد مەترەوە دەست پێدەكات و وردە وردە لەگەڵ درێژبوونەوەیان بەرزیش دەبنەوە، تا دەگەنە پێنج هەزار مەتر، ئەو بەرزییەش هێندە زۆرە، بە شێوەیەك كە لە باشوورى ڕۆژئاواى ئاسیادا كەم هەیە ناوچەیەكى دیكەى بێجگەى كوردستان، چیاكانى بگەنە ئەو بەرزییە.
ـ لوتكەى چیاكان زۆر بڵند و قەدەكانیان زۆر ڕك و پێچاوپێچن، لە هەندێ شوێنیشدا زۆر لە یەكتر نزیك دەبنەوە، بەمە لە گەڵێ شوێندا دۆڵى سەختیان درووستكردووە، قوڵایی هەندێكیان دەگاتە سەدان مەتر.
ـ ژمارەى چیاكانى كوردستان تا ئێستا بە تەواوەتى دیار نییە، سەرچاوەكان لەمڕووەوە ژمارەى لەیەك جیا دەڵێن، هەیانە دەڵێت: 122 چیا لە كوردستان هەیە، هەشیانە ئەو ژمارەیە بەرزدەكاتەوەو، دەڵێت: ژمارەى چیاكانى كوردستان بریتییە لە 220 چیا.
گرنگترین چیا و زنجیرە چیاكانى كوردستان
   لە كوردستاندا چیا و زنجیرە چیاكان یەكجار زۆرن، لێرەدا تیش دەخەینە سەر هەندێ لە گرنگترینیان، كە بریتین لە:
ـ گرنگترین زنجیرە چیاكانى كوردستان، زنجیرە چیاى (زاگرۆس)ە، هەرێمى ئەو چیایە گەلێ پان و بەرینە، هەر لە باكووریەوەى چیاكانى باشوورى دەریاچەى (ورمێ)نە، تا دەگاتە باشوورى تەنگەبەرى (هورمز)، درێژیەكەى 1400كم، پانیەكەشى لە ڕۆژهەڵاتەوە بۆ ڕۆژئاوا لە نێوان 100 تا 300 كیلۆمەتر پانە. ڕووبەرى ئەم زنجیرە چیایە 332000كم چوارگۆشەیە.. لەبەر فراوانیی دابەشكراوەتە سەر (زاگڕۆسى باكوور) و (زاگڕۆسى باشوور) و (زاگڕۆسى ناوەند).

گرنگى چیاكانى كوردستان
چیاكان لە گەلێ ڕووەوە جێى سوود و بایەخن، لەوانە گرنگرترینیان:
1ـ لە ڕووى سیاسى و عەسكەرییەوە بوونەتە شورەیەكى قایم بە ڕووى دوژمنان، هەر لە كۆنداو بە تایبەت لەو سەدەیەى ڕابردوو پەناگەیەك بوونە بۆ شۆڕش و ڕاپەڕینەكانى كورد.
2ـ گەلێ كانزاى گرنگ و جۆراوجۆر لە خۆیان هەڵدەگرن.
3ـ بەردەكانیان بۆ جوانكارى و بنیاتنانى خانووبەرەو پڕۆژەى جۆراو جۆر لە بوارى بیناسازى سوودى گەورە دەگەینن.
4ـ قەدپاڵەكانیان دارستانى گەورەن و گەلێ جۆر دارى گرنگیان لێ دەڕووێت.
5ـ دەبنە بەربەستى باش بەڕووى باى بەهێز، بەوەش زەوییە كشتوكاڵییەكانى نزیكیان دەپارێزن.
6ـ هۆكارى باشى گەشتوگوزارن و لەم ڕووەوە دەرامەتێكى باش بۆ خەڵكى دانیشتووى خۆیان زامن دەكەن.
دووەم: گردەكانى كوردستان
گردەكانى كوردستان بە زۆرى لە چەند زنجیرەیەكى خواروخێچى چەماوە پێكهاتوون، لە چاو چیاكانى دەوروبەریان زۆر بەرز نین، بەڵام لە چاو دەشتەكانیش ئەوان بە تەواوى جیانەو دەبینرێت، كە چەند بەرزن، هى وایان هەیە، لە هەندێ شوێنیدا بەرزاییەكەى دەگاتە 1750 مەتر، وەكو ئەمە لە بەشى ڕۆژهەڵاتى گردى (پاسینلەر)ى كوردستانى باكوور دەكەوێتە بەرچاو، هەشیانە لەوەش بەرزترن، وەكو هەندێ بەشى گردى (گەوەر) كە بەرزاییەكەى دەگاتە 2000مەتر لە ئاستى ڕووى دەریاو، هەندێ بەشى گردى (كواندە)ش بەرزاییەكەى دەگاتە 2430مەتر لە ئاستى ڕووى دەریا.
سوودى گردەكان
ئەو گردانە لە چەند ڕووێكەوە سوود بە دانشتووانى دەوروبەرى خۆیان دەگەینن، لەوانە:
1ـ هەندێجار دەبنە بەربەستێك بە ڕووى هێرشى باى بەهێز و ناوچە دەشتاییەكانى دەوروبەریان لە هەندێ لەو زیانانە دەپارێزن، كە لەوانەیە بایە بەهێزەكان دووچاریان بكەن.
2ـ لە ڕووى مەڕداریەوە ئەو گردانە هەمیشەو بە تایبەت لە بەهاراندا دەبنە لەوەڕگاى گرنگ بۆ مێگەڵەكان.
3ـ هەندێ لەو گردانەى كە زۆر بەرزو سەخت نین و پشتێكى تا ڕادەیەك پانیان هەیە، بۆ بەرهەمهێنانى دانەوێڵە (گەنم و جۆ) سوودیان لێوەردەگیرێت.


گرنگترین گردەكانى كوردستان
ئەو گردانە زۆرن، زۆربەشیان دەكەونە هەرێمى كوردستانى عێراق، لەوانە:
1ـ بایەزید: دەكەوێتە سێگۆشەى كوردستان و ئێران و توركیا.
2ـ بەرزنجە: دەكەوێتە سنوورى پارێزگاى سلێمانى، لە نێوان زنجیرە چیاكانى هەورامان و دەشتى پانى شارەزوور، شارباژێریش دەكەوێتە بەشى باكوورى.
3ـ كەركوك: لە نزیك ڕووبارى دیالە دەست پێدەكات، بەرەو ڕۆژئاوا درێژدەبێتەوە تا دەگاتە دەشتى هەولێر.
4ـ باسینلەر: دەكەوێتە ناوچەى (ئەڕزڕۆم) لە كوردستانى باكوور.
5ـ كواندە:  دەكەوێتە باكوورى شارى دهۆك.
سێیەم: دەشتەكانى كوردستان
دەشتەكانى كوردستانیش بەشێكى دیكەى گرنگى خاكى كوردستان پێكدەهێنن، ئەو دەشتانە پان و بەرین و تەختن، ڕووبەرەكانیان لە یەكێكەوە بۆ یەكێكى دیكە دەگۆڕێت، بەڵام بە هەموویان 15%ى ڕووبەرى گشتى خاكى كوردستان دادەپۆشن.
سوودى دەشتەكان
سوودى دەشتەكانى كوردستان گەلێ زۆرن، لەوانە:
1ـ لە ڕووى ئابورییەوە بڕبڕەى پشتى ئابورى كوردستان پێكدێنن، چونكە لە ڕووى كشتوكاڵییەوە زەوییەكانیان زۆر بە پیتە، دەتوانن دانەوێڵەى تەواوى نەوەك تەنها كوردستان بەڵكو ناوچەكانى دەوروبەری كوردستانیش پێك بێنن، ئەوەتا تەنیا بەشێك لە دەشتەكانى كوردستانى عێراق، دەتوانن بەروبوومى دانەوێڵەى هەموو عێراق زامن بكەن، بۆیە پێیان دەگووترێت: (سلە الخبز العراقی).
لە لایێكى دیكەوە دیارە جگە لە كشتوكاڵ، (نەوت)یش لە زۆربەى ناوچە دەشتاییەكانى كەركوك و هەندێ ناوچەى هەولێر و شوێنانى دیشدا هەیە، كە ئەوەش گرنگییەكى یەكجار گەورەى هەیە.
2ـ شوێنى حەوانەوەى خەڵكێكى زۆرن و زۆرێكى شارو شارۆچكەو گوندەكان بەخۆوە دەگرن.
هەندێ لە دەشتە گرنگەكانى كوردستان
هەندێ لە گرنگترین دەشتەكانى كوردستان بریتینە لەمانەى خوارەوە:
1ـ دەشتەكانى (حەویجە، ڕانیە، شەنگار، سلێمانى، سندى، شارەزوور، قەراج، كەندێناوە، هەولێر) لە كوردستانى عێراق.
2ـ دەشتەكانى (شوى، مەریوان، ...) لە كوردستانى ئێران.
3ـ دەشتەكانى (ماردین، ئورفە، ..) لە كوردستانى توركیا.

ئاو و هەواى (كوردستان)
1ـ پلەى گەرمى
پلەى گەرمى كوردستان لە نێوان هەوایەكى بیابانى گەرم و هەواى ساردى دەریاى ناوەڕاستدایە، لەگەڵ ئەوەشدا لە ناوچەیەكەوە بۆ ناوچەیەكى دى جیاوازى هەیە، چونكە ئەو هۆكارانەى كار لەسەر ئاووهەواى ناوچەكان دەكەن، لە ناوچەیەكەوە بۆ ناوچەیەكى دیكە لە یەك جیاوازە، ئەوەتا تا بەرەو باكوورى كوردستان بچین پلەى گەرمى ڕوو لە نزمبوونەوە دەبێت، بە پێچەوانەوە تا بەرەو باشوور بێینەوە پلەى گەرمى ڕوو لە بەرزبوونەوە دەبێت.
جیاوازى پلەى گەرمى لە ناوچەكانى باكوور و باشوورى كوردستان جیاوازییەكى زۆرە، بۆ نمونە لە وەرزى زستاندا پلەى گەرما لە شارەكانى باكوورى كوردستان زۆر ڕوو لە نزمبوونەوەیە، زۆر بۆ ژێر سفر دادەبەزێت، ئەوەتا پلەى گەرمى لە دەڤەرى شارى (قەرەكوسە)ى كوردستانى باكوور لە زستاندا بۆ (30 یان 35 پلە) بۆ ژێر سفر دادەبەزێت، لە ناوچەكانى باشوورى كوردستانیش لە هاویندا پلەى گەرمى بە ڕێژەیەكى گەورە بەرزدەبێتەوە لە كرمانشان دەگاتى نێوان (35 و 45 پلە)، لە خانەقین دەگاتە نێوان (40و45 پلە)، لە هەولێر و كەركوكیش دەگاتە نێوان (40و 45و50 پلە).. بەوەش جیاوازى پلەى گەرمى نێوان ناوچەكانى كوردستان لە دوورترین خاڵى باكوور لە زستان و دوورترین خاڵى باشوور لە هاویندا دەگاتە نێوان (80 یان 85 پلە) كە ئەوەش جیاوازییەكى وەكو ئاماژەمان پێدا گەورەیە.




چۆنیەتى دەستنیشانكردنى جیاوازى پلەى گەرمى وڵات
دیارە دەستنیشانكردنى جیاوازییەكانى نێوان پلەى گەرمى لە ناوچەیەكەوە بۆ ناوچەیەكى دیكە بەوە دەبێت، كە لە زستاندا دوورترین خاڵى باكوور و لە هاویندا دوورترین خاڵى باشوور وەربگرین، پاش ئەوە دەردەكەوێت كە جیاوازی پلەى گەرمى وڵاتەكە چەندە، نەك لە هاویندا یان لە زستاندا پلەى گەرمى دوورترین خاڵى باكوور و باشوور وەربگیرێت.

2ـ بارانى كوردستان
هەرچى بارانیشە لە ناوچە شاخاوییەكاندا تا بەرەو باكوور بەرزبینەوە زیاتر دەبارێت و بەفرى ئەستورتر دەكەوێت، كە لە هەندێ ناوچەدا ئەو بەفرانە تا وەرزى هاوینیش دەمێننەوە، بەڵام لە ناوچە دەشتاییەكانى باشوورو ڕۆژئاوا، تا بەرەو خواروو بێینەوە باران كەم دەبێتەوە، بەفریش زۆر بە كەمى دەنا نابارێت، ئەگەریش بارى ئەوا بە زوویی دەتوێتەوەو زۆر خۆى ناگرێت.
لاى زانایانى بوارى ئاوو هەوا ڕادەى باران بارین لە كوردستاندا بەو شێوەیە دەستنیشان دەكرێت: لە ناوچە شاخاوییەكاندا ڕادەى ناوەندى باران بارین لە ساڵێكدا لە نێوان 700 تا 300 ملیمەترە، بەڵام ڕادەى ناوەندى باران بارین لە ناوچە دەشتاییەكانى باشوورو ڕۆژئاوا لە ساڵێكدا لە نێوان 200 تا 400 ملیمەتر دایە.


ئەو هۆكارانەى كار لە ئاوو هەوا دەكەن
ژمارەیەك هۆكار كار لە ئاوو هەوا دەكەن، لەوانە گرنگترینیان:

1ـ دەریاكان
كوردستان ئەگەرچى ڕاستەوخۆ نەكەوێـتە سەر یەك لە دەریا گەورەكان، بەڵام بە چەندین دەریاى گەورەى وەكو: (خەزەر و ڕەش و سوور و ناوەڕاست و ئەسكەندەرۆنەو كەنداوى عەرەبى) دەورە دەدرێت، ڕاستەوخۆ دەكەوێتە ژێر كاریگەرێتى ئاوو هەواى ئەوان،  بە تایبەتیش ئاوو هەواى دەریاى ناوەڕاست و كەنداوى عەرەبى، ئەوەتا زۆر جار لە زستاندا شەپۆڵى سارد و بەفر و باران كە لە ناوچەكانى دەریاى ناوەڕاستدا هەڵدەكات لە خاڵە سنوورییەكانى باكوورى كوردستانەوە دێتە نێو كوردستان و بەرەو ناوچەكانى ناوەڕاست و باشوورى كوردستان درێژدەبێتەوە، بە پێچەوانەوەش زۆرجار لە هاویندا گەردەلول و باى بەهێزو گەرم كە لە ناوچەكانى كەنداوى عەرەبییەوە سەرچاوە دەگرن لە خاڵە سنوورییەكانى باشوورى كوردستانەوە بەرەو ناوچەكانى ناوەڕاست و باكوورى كوردستان درێژدەبێتەوە، بەوەش لە هەردوو باردا پلەى گەرمى كوردستان بەرز، یان نزم دەبێتەوە.

2ـ وشكایی
ئەو دەوروبەرەى سەرجەم پارچەكانى كوردستانى گەورە بەخۆوە دەگرێت، دەوروبەرێكى وشكاییە، واتە: لە هەموو لایێكەوە كوردستان ڕاستەوخۆ لە ڕێگەى وشكاییەوە بە وڵاتانى دەوروبەرى بەستراوەتەوە، بەوەش كەرتێكى گەورەى وشكایی لە باشوورى ڕۆژئاواى ئاسیا درووست دەبێت، كە ئەو كەرتەى وشكایی ئاسیا بە گەورەترین كەرتى وشكایی سەر ڕووى زەوى دادەنرێت، بۆیە ئاوو هەواى ناوچە وشكاییەكانى دەوروبەرى كوردستان هەرچییەك بن، كاریگەرى دەكەنە سەر ناوچەكانى كوردستان و گۆڕان بەسەر ڕادەى باران بارین و بەرزی و نزمى پلەى گەرمییەوەى دادێنن.
3ـ بەرزى و نزمى لە ئاستى ڕووى دەریا
تا لە ئاستى ڕووى دەریا ناوچەكان بەرزتر بن پلەى گەرمییان نزم دەبێتەوە، بە پێچەوانەوەش ناوچەكان تا لە ئاستى ڕووى دەریاوە نزم ببنەوە، پلەى گەرمییان بەرز دەبێتەوە، بۆیە لە كوردستاندا هەرچەندە لە ناوچە شاخاوییەكاندا بەرەو باكوور بەرزبینەوە، پلەى گەرمى نزمدەبێتەوەو ڕادەى بەفر و باران بارینیان زۆرو گەورە دەبێت، بە پێچەوانەوەش تا بەرەو دەشتاییەكانى باشوور و ڕۆژئاواى كوردستان بێینەوە، چونكە لە ئاستى ڕووى دەریاوە نزمدەبینەوە، بۆیە پلەى گەرمى بەرزدەبێتەوەو بەفر و بارانیش كەم دەكەن.
سامانى ئاوى (كوردستان)
سامانى ئاوى هەر وڵاتێك لە سێ سەرچاوەى سەرەكییەوە بۆى درووست دەبن، ئەوانیش بریتینە لە:
1ـ ئاوى سەر زەوى
2ـ ئاوى ژێر زەوى
3ـ ئاوى باران و بەفر
كوردستان ئەگەرچى نەكەوتبێتە سەر یەك لە دەریا، یان ئۆقیانۆسە گەورەكان، كە لە ڕێى ئەوانەوە دەروازەیەكى نوێ و گرنگى بۆ مسۆگەر بێت، بۆ پەیوەندیكردن بە وڵاتانى دنیا، بەڵام لە ناوەخۆدا سەرچاوەى ئاوى زۆرى هەیە، ئەو ئاوەى لە چەندین ڕووبارو دەریاچەوە خۆى دەنوێنێت، بۆیە وەكو جوگرافیناسان لێیانكۆڵیوەتەوە: كوردستان بۆ خۆى لە ئاودا دەوڵەمەندە، تەنانەت بە سەرچاوەیەكى گەورەو گرنگى ئاوى وڵاتەكانى دیكەى ڕۆژئاواى ئاسیاش دەژمێردرێت.. چونكە سەرەنجام ڕووبار و زێیەكانى كوردستان دەڕژێنە دەریا گەورەكانى وەكو: كەنداوى عەرەبى و ئەسكەندەرۆنە و زەریاى خەزەر و ڕەش و دەریاچەكانى وان و ورمێ و ئەوانى ترەوە..
لە خوارەوە تیشك دەخەینە سەر گرنگترین ئەو ڕووبار و دەریاچانەى كوردستان.
یەكەم: ڕِووبارەكانى (كوردستان)
لە خاكى كوردستاندا چوار ڕووبارى گەورە سەرچاوە دەگرن، هەر یەكەیان بە سەدان كیلۆمەتر بە ناو خاكى كوردستاندا تێدەپەڕن، سەرەنجام سنورى كوردستانیش دەبڕن، دەپەڕنەوە وڵات و هەرێمەكانى دەوروبەر، ئەو ڕووبارانە بریتینە لە:
1ـ ڕووبارى (ئاراز) یان (ئاراس)
لە ناوچەى (بینگۆل) سەرچاوە دەگرێت، 435 كیلۆمەتر بە كوردستاندا دەڕوات، سنوورى نێوان ئێران و توركیا و شورەوى جاران دەبڕێت، دەڕژێتە دەریاى (قەزوین)ەوە، سەرجەم درێژییەكەى بریتییە لە 920 كیلۆمەتر.
2ـ ڕووبارى (دیجلە)
لە ناوەڕاستى (توڕۆس) لە باكوورى شارى (دیاربەكر)ەوە لە (دەریاچەى گوولچووك)ەوە سەرچاوە دەگرێت، سەرجەم درێژیەكەى 1900 كیلۆمەترە، لەو درێژییەیدا نزیكەى 847  كیلۆمەتر بە خاكى كوردستاندا تێدەپەڕێت، ئیتر بە زەوییەكانى عێراقدا بەرەو خوار تێدەپەڕێت، تا لە نزیك شارى (بەسڕا) لەگەڵ (ڕووبارى (فوڕات) تێكەڵ بە یەك دەبنەوەو (شەتولعەرەب) پێكدەهێنن.
3ـ ڕووبارى (فوڕات)
زێى (قەرەسوو) لە باكوورى ئەڕزڕۆم سەرچاوە دەگرێت، 460 كیلۆمەتر درێژدەبێتەوە، زێى (موڕأد)یش لە چیاى (ئاڵاداغ)ەوە لە ناوچەى نێوان دەریاچەى (وان) و (ئاگرێ)وە هەلدەقووڵێت، ئەویش 615 كیلۆمەتر درێژدەبێتەوە، دواى ئەوە هەردوو ئەو زێیانە ئاوەكانیان تێكەڵ بەیەك دەكەنەوە، بەم یەكگرتنەیان ڕووبارى (فوڕات) پێكدەهێت.
درێژى ڕووبارى فوڕات لە سەرچاوەكەیەوە تا دەگاتە ئەو شوێنەى لەگەڵ ڕووبارى دیجلە یەكدەگرێتەوەو ئیتر (شەتولعەرەب) پێكدەهێنن، 2800 كیلۆمەترە، لەو درێژییەیدا 2170 كیلۆمەتر بە خاكى كوردستاندا تێدەپەڕێت، لەبەر ئەوەشە بە درێژترین ڕووبارى كوردستان دادەنرێت.
4ـ ڕووبارى (قزل ئۆزۆن)
ئەم ڕووبارە لە ڕۆژئاواى شارى (دیواندڕە)ى كوردستانى ڕۆژهەڵات (ئێران) سەرچاوە دەگرێت، بە باشوورى شارى (ڕەشت)دا تێدەپەڕێت، كە لەوێدا بە ناوى (سفیدڕوود) دەناسرێت، سەرەنجام دەڕژێتە دەریاى (قەزوین)ەوە.
چەند زانیارییەك لە بارەى ڕووبارەكانەوە
1ـ كوردستان خاوەنى چەندین ڕووبارە، هەندێكیان لە ڕووى درێژى و بڕى ئاویانەوە دەشێن لەگەڵ ڕووبارە گرنگەكانى دنیا بەراوردیان بكەین، بەڵام هەندێ ڕووبارى دیكەشمان هەن لەبەر كورتییان لەسەر نەخشەدا دیارى نەكراون و ئاماژەیەكى ئەوتۆیان بۆ نەكراوە.
2ـ زانیارى ڕوون لەسەر ڕووبارەكانى كوردستان نییە، ئەوەى لەسەریشیان نووسراوە، زۆرى ئاڵۆزەو سوودێكى وەها ناگەینێت.
3ـ ڕووبار هەر یەك ناوى هەیە، بەڵام ئەوەى لە كوردستاندا دەبینرێت، لە هەر ناوچەیەكدا ڕووباەكان بە ناوێك دەناسرێن، ئەوەش پەیوەندى بەو خەڵكە لێكجیایانەوە هەیە، كە بە درێژایی ئاوەڕۆى ڕووبارەكە لێرەو لەوێیدا دەژین و هەر یەكەى لە ناوچەكەى خۆى ناوێكى ناوچەیی لێ دەنێت.
4ـ ڕووبارەكان لە سەرچاوەكانیانەوە زۆر بە تیژى سەرچاوە دەگرن، بە هەمان هێزیشەوە دەڕژێنە دەریاى لە خۆیان گەورەترەوە.
5ـ ئەو ڕووبارانەى سەرچاوەكانیان لە بەفر و كانییەكان هەڵدەگرن، ئاویان هەمیشە نابڕێت، بەڵام ئەو ڕووبارانەى سەرچاوەكانیان ئاوى بارانە بە نەمانى باران ئەوانیش ئاویان كەم دەكات و، بچوكدەبنەوە.
6ـ ڕووبارەكانى كوردستان لەبەر قوڵى و تیژڕۆیشتنیان بۆ هاتووچۆى دەریایی دەست نادەن و لەمڕووەوە سوودیان لێ وەرناگیرێت.
7ـ ڕووبارەكان سەرچاوەى گەلێ سامانى ئاوى گرنگن، بە تایبەت سامانى ماسى.
دووەم: زێیەكانى (كوردستان)
زێ لە ڕووبار بچوكترە، كوردستان چەند زێیەكى گرنگ بەخۆوە دەگرێت، گرنگترینیان ئەمانەى خوارەوەن:
1ـ زێى گەورە.. لقى هەرە گەورەى ڕووبارى دیجلەیە، لە كوردستانى باكوورەوە سەرچاوە دەگرێت و بەرەو كوردستانى باشوور درێژدەبێتەوە، تا دەگاتە ئاوبەندى بێخمە، لەوێشدا بەرەو باشوورى ڕۆژئاوا دەڕوات، تا لە باشوورى شارى موسڵ دەڕژێتەوە نێو ڕووبارى دیجلە.
ئەو درێژبوونەوەیەى بەو هەرێمانەى كوردستاندا 450 كیلۆمەتر ە، سەرەنجام دەڕژێتەوە ڕووبارى دیجلە.
2ـ زێێ بچوك: لە ئاوەكانى دەشتى لاهیجانى ڕۆژئاواى شارى مهاباد پێكدێت.. بە پێى هەندێ سەرچاوە، زێى بچووك 400 كیلۆمەتر درێژەو بە درێژترین لقى ڕووبارى دیجلە دادەنرێت.. لە سنوورى قەڵادزێوە دەپەڕێتەوە كوردستانى عێراق و دەڕژێـە ئاوبەندى دوكان، لەوێشەوە بەرەو پردێ دێت و سەرەنجام لەگەڵ زێى گەورەدا دەڕژێتەوە ڕووبارى دیجلە.
3ـ زێیەكانى بەتلیس و بۆتان لە كوردستانى باكوور.
4- زێى سیروان كە لە كوردستانى ڕۆژهەڵاتەوە بەرەو كوردستانى باشوور درێژدەبێتەوە.
سێیەم: دەریاچەكانى (كوردستان)
كوردستان چەندین دەریاچەى گرنگ بەخۆوە دەگرێت، لەوانە گرنگترینیان:
1ـ دەریاچەى وان.. دەكەوێتە كوردستانى باكوور.. ڕووبەرەكەى 3765 كیلۆمەترى چوارگۆشەیە، تێكڕاى قوڵاییەكەى 100 مەترەو، 1120 مەتر لە ئاستى ڕووى دەریاوە بەرزە.. ئاوى ئەو دەیایە زۆر سوێرە لەبەر ئەوە هیچ زیندەوەرێكى دەریایی تێدا ناژیت.
2ـ دەریاچەى ورمێ.. دەكەوێتە ڕۆژهەڵاتى شارى ورمێ لە كوردستانى ڕۆژهەڵات.. ڕووبەرى گشتیی 6000كیلۆمەترى چوارگۆشەیە، تێكڕای قوڵاییەكەى 6 مەترەو لە هەندێ شوێندا دەگاتە 15 مەتر.
3ـ دەریاچەى خەزەر، یان (دەریاچەى گوولچووك).. دەكەوێتە باكوورى شارى دیاربەكر لە نزیك سەرچاوەى دیجلەو، 1155 مەتر لە ئاستى ڕووى دەریاوە بەرزە.
4ـ دەریاچەى زرێوار لە سنوورى شارى سنە.. ڕووبەرى گشتیی 77 كیلۆمەترى چوارگۆشەیە، تێكڕای قوڵاییەكەى 15 مەترە.
دیارە جگە لەمانەش دەیان زێ و جۆگە ئاوى دیكە بە هەر هەموو پارچەكانى كوردستانەوە دابەشبوونەو، بە هەموویان گرنگییەكى زۆرتر بۆ كوردستان مسۆگەر دەكەن.
 

