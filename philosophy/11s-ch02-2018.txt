
بەشی دووەم

جۆرەكانی بیركردنەوە
دەتوانین جۆرەكانی بیركردنەوە، بەم شێوەیە پۆلین بكەین:
1- بیركردنەوەی داستانی (ئەفسانەیی كۆن).
2- بیركردنەوەی ئایینیانە.
3- بیركردنەوەی زانستیانە.
4- بیركردنەوەی فەلسەفیانە.
دەست دەكەین بە دیاریكردنی تایبەتمەندییەكانی هەر چوار شێوازی بیركردنەوە كە بەم جۆرەی خوارەوەیە:
یەكەم:  بیركردنەوەی داستانی (ئەفسانەیی كۆن):
پێویستە بە كورتی لە بارەی ئەم شێوازە بیركردنەوەیە بدوێین، چونكە ئەمەیان قۆناغێكی مێژوویی زۆر دوورودرێژ دەگرێتەوە لە چاو قۆناغەكانی دیكەی بیركردنەوەی فەلسەفی و زانستیانە، و هێشتا گەلێك لە ئامراز و تایبەتمەندییەكانی لە كۆمەڵگەكەمان و چەندان كۆمەڵگەی دیكەی جیهاندا بە جۆرێك لە جۆرەكانی هەن و دەبینرێن،  ئەم تایبەتمەندیانەش ئەمانەن:
1- لاوازی ئاستی بیركردنەوە:
مرۆڤی سەرەتایی پشتی بە هەستەكانی دەبەست و بیروكردەكانی لەو سنوورە تێنەدەپەڕی، بەڵام خەیاڵی خۆی زۆر بە فراوانی بەكار دەهێنا، مرۆڤ (بە تایبەتی لە قۆناغە سەرەتاییەكانی یەكەمیدا) گیاندار و بێ‌ گیانی لێك جیا نەكردۆتەوە، هەرچی شتەكانە گشتیان لە ئاستێكی زۆر لە یەكدی نزیكەوە بوون، زۆر لەوە نزیكتربوون كە ئێمە دەیانبینین، لای وابوو جۆرێك پەیوەندی شاراوە بە یەكی بەستوونەوتەوە،  هەرچی دیاردەو بوونەوەرە سروشتیەكان هەن بەلای مرۆڤی سەرەتاوە وادیاربوون كە تێكەڵن بە شتە نهێنی و غەیبیەكان، هەر كاتێك دیاردەیەكی تایبەتی بەخۆیەوە (لایەنی دەروونی) تووشی بووایە یان ڕووی بدایە، وەك: خەوبینین، یان تایبەت بەو شتانەی دەوروبەریەوە، وەك: لافاو، باران، پەتا، قات وقڕی، یەكسەر پەنای دەبردە بەر هێزێكی نادیار كە لە پشتەوەیەتی و كاری لێدەكات و لێی دەپاڕایەوە وقوربانی پێشكەش دەكردو نزای دەكرد،تەنانەت كاتێك كە دەیبینی مرۆڤ لەسەرمادا ڕەق دەبێتەوە، وای دادەنا سەرما بریتییە لە لایەنێكی جادووی جادووگەرێك، یان هێزێكی نادیاری تایبەتی وەك گیانی مردووان، یان شەڕانگێزی رووحە بەدكارەكان.
2- زیندووێتی ماددە :
واتە مامەڵەكردنی سەرەتایی بۆ شتەكان لە قۆناغی یەكەمدا سروشتێكی زیندوویان هەیە و گیانیان تێدایە. ئەمە سەرەتای لێك جیاكردنەوەی نێوان بێ‌ گیان و گیاندار بوو، یاخود مادە وگیان بوو. ئەگەر بەردێك غلۆر بۆوە، ئەمە ئەوە دەگەیەنێ‌ گیانێكی تێدایەو غلۆری كردۆتەوە، لێرەدا دەردەكەوێت مرۆڤی سادە چۆن تێڕوانینی بۆ خودی خۆی و ویستەكانی و سەربەستی و جوولەی خۆی بەسەر هەموو شتەكاندا سەپاندووە، تا ئەو ڕادەیەی ئەگەر بەردێك قاچی بریندار بكردایە، سزای دەدا.
بیركردنەوەی ئەفسانەیی لە بنەڕەتدا لەسەر ئەوە دامەزراوە كە دیاردە سروشتییە نازیندووەكان بە ڕەنگی ژیان بۆیە بكا، هەروەكو چۆن بوونەوەرە زیندووەكان هەست دەكەن و هەڵدەچن یاخود وەكو مرۆڤ سۆزو كینەیان هەیە.
دووەم: بیركردنەوەی ئایینیانە:
ئەوەی لێرەدا مەبەستە، ڕوونكردنەوەی ڕووی ڕاستی بیركردنەوەی ئایینیانە لە تەك گرنگترین تایبەتمەندیەكانێتی كەلە شێوازەكانی بیركردنەوەی ئەفسانەیی و فەلسەفیانەو زانستیانەی جیادەكاتەوە. هەروەها ئەوە باس لەوە ناكات كە پێی دەگوترێ‌ (لاهوت) یان فەلسەفەی ئایینی،  گەر بەشێوەیەكی گشتی مەبەست لە فەلسەفەی ئایین بێت، یان فەلسەفەی لاهوتێتی بۆ ئاینێكی تایبەت وەكو ئایینی ئیسلام یاخود كریستیان (مەسیحی) یاخود هەر ئاینێكی دیاریكراوی دیكە بێت.
بەر لە باسكردنی تایبەتمەندییەكانی بیركردنەوەی ئایینی، پێویستە زۆر بەكورتی، پەنجە بۆ د‌وو لێكدانەوەیێكی گەورەی سەرهەڵدانی ئاییندارێتی ڕابكێشین، یەكەم: لێكدانەوەی مێژوویی هۆشمەندانەی پوخت (مرۆڤیانە)، دووەمیان:  لێكدانەوەی ئاینییانە یاخود (یەزدانییانە).
1- لێكدانەوەی هۆشمەندانەیی پوخت (مرۆڤیانە):
ئەم لێكدانەوەیە بەڵگە و بڕوانامەكانی لە لێكۆڵینەوە جۆراوجۆرە كۆمەڵایەتییەكانەوە وەردەگرێت، كە دەربارەی باوەڕو ئاینی ئەو گەلانەن هێشتا لە چوارچێوەی كۆمەڵگەی سەرەتاییدان. هەروەها ئەم لێكدانەوەیە پشت بە هەندێك لە شوێنەوار و ‌ هێڵە گشتییەكان دەبەستێت (بە واز هێنان لە بیردۆزە جۆراوجۆرەكان).
مرۆڤی سەرەتایی دوای ئەوەی شتەكان و ئەو ژیانەی جیاكردەوە كە تێیدایەتی هەروەك لە باسكردنی شتە زیندووەكان روونمان كردەوە، كە شمەكەكانی دایە پاڵ گیان و هێزە غەیبیەكان (نادیارەكان) بەمە ترسێكی دی خستەسەر مەترسییەكانی دیكەی لە سروشت، ئەویش مەترسییە لە بوونەوەرە نەبینراوەكان، ئیتر هەرچی بەسەر دەهات و هەرچی لەسەر شانۆی سروشت و ژیان ڕووی دەدا گشتیانی دەدایە پاڵ ئەو هێزانە، هیچ پەنا و داڵدەیەكی بۆ نەمابۆوە جگە لەوەی بە جادووبازی و فاڵ و نزاو قوربانی قایلیان بكات... ئەمانە گشتیان دیاردە بەراییەكانی ئایین بوون.
لەبەر ئەوەی مرۆڤی سەرەتایی لەنێو جەنگەڵەكاندا ژیانیان لەسەر ڕاووشكاربوو، ترسی ئاژەڵە دڕەندەكان ناچاری كرد ئاژەڵ و ڕووەك بپەرستێ‌، لەمەوە ئایینی تەوتەمێتی سەری هەڵدا، تەوتەمی كردە هێمایەكی خێڵەكەی و خۆی لەبیرۆكە پیرۆزەكەی دەبینیەوە و بەمەش هێزە لە ڕادەبەدەرەكانی پێ‌ یەكلادەكردەوە:  كە بیرۆكەی (خواوەند) یان (هێزه ‌مەزنەكە) ی دەنواند، پاشان لەم تەوتەمێتیەوە چەمكی جۆراوجۆری حەرامكردن و قەدەغەكراوە پیرۆزەكان هاتنە ئاراوە كە بە (تابووTaboo) ناسران ئەمەش ڕووكەشی كۆمەڵایەتییانەی هەموو ئایینێكە.كاتێك مرۆڤ لە ڕاووشكارەوە بەرەو كشتوكاڵ چوو، یەكەمین تەگەرە كەهاتە سەر ڕێی، پەیداكردنی دانەوێڵە بوو، یان بەروبوومێكی كشتوكاڵی پوخت بوو، ئیتر لێرەوە كێشەی بە پیت و فەڕ بووە خولیای و پەنای بردە بەر جادووكاریی و قوربانی پێشكەشی زەوی كرد تا قایلی بكات وپێشكەشی ئەستێرەو هەسارەكانی كرد بۆ ڕاكێشانی بەزەیی و سۆزیان، چونكە وای دانابوون كە ئەوانە بوونەوەری گیانین و مەڵبەندی برووسكە و بارانن، سەرچاوەی باو و ڕووناكین، هەر هەسارەیەك بووە خوایەكی تایبەتی و بەمجۆرە (هەسارەپەرستی) سەری هەڵدا، هەر هەسارەیەك خوایەكی پسپۆڕ و تایبەتمەندی دیاردەیەك بوو، ئەمەیان خوای باران بوو، ئەوەیان خوای پیت وفەڕ بوو...هتد.
سەرچاوەی ترس ولەرزی مرۆڤی سەرەتایی هەر ئاژەڵ و نەهامەتییە سروشتییەكان نەبوو، بەڵكو ئەوەش بوو كە هەمیشە لە تەكیدا بوو، خەونەكانیشی بوو بە تایبەتی ئەو خەونانەی بە مردووەكانیەوە دەیبینی لە مەشیانەوە رێزگرتن و پیرۆزی (مردوو پەرستی) سەری هەڵدا لە میسرو ڕۆما و مەكسیك و پیرۆ دا پادشا وەك خوا دەپەرسترا هەتا لە دوای مردنیش.
2- ئایین لە خوداوەیە لە ڕێی سرووشەوە (وەحیەوە) (لێكدانەوەی ئایینی):
ئایینی (حەنیفیە) ئەو ئایینە یەكتاپەرستیه ‌بوو كە ئیبراهیم خەلیل (خودا لێی ڕازی بێت) بانگەوازی بۆكرد و بەسەرچاوەی ئایینە ئاسمانیەكان دادەنرێت دوای ئەویش (ئایینی یەهودی ومەسیحی وئیسلام) دێن، سەرەتا مرۆڤ رێنمایی و ئامۆژگاری لە ئایینی یەكتاپەرستی وەرگرت،  قورئانی پیرۆز ئاماژە بۆ ئایینە سەرەتاییەكان دەكات وەك پەرستنی هەسارەو پەیكەرەكان وبە خوازانینی پاشایان وپەرستنی گیانەكان و سروشت،هەروەها باسی هاوبەشی پەیداكردن بۆ خودا(واتە فرە خودایی)، و باسی رێژەی سیفەتی جەستەیی ومەعنەوی خوداوەندەكان دەكات،وە قورئانی پیرۆز باسی باوەڕی حەزرەتی ئیبراهیم و پەیڕەوكەرانی دەكات كە پاك وڕاست و لێبوردەیە، بەڵام بەلاڕێ‌ براوه ‌(واتە شێوێندراوە)، ناوەرۆكی ئەوەش ئەوەیە كە ئایینی ئاسمانی دان بەهیچ ئاینێكدا نانێت تەنیا یەكبوونی ڕاستەقینە نەبێت وئایین بە سروشی(وەحی) خواهانە دەنێردرێت، بنەماو تۆكمەكانی ئایینی ڕاستەقینە بریتیە لە بڕواهێنان وسەلماندنی بوونی تاكە خواوەندێك كە گەردوون و مرۆڤی هێناوەتە ئاراوە،ئنجا ڕێنمایی و ژییری وهۆشی بە مرۆڤ بەخشیوە تا بە هۆیانەوە خودا بدۆزێتەوە كە چۆن گەردوونی ڕێكخستوەو بیر لەبوونەوەرەكانی خوداوەند بكاتەوە، هەروەها لە مرۆڤ خۆی، ئنجا بڕواهێنان بە زیندووبونەوەی دوای مەرگ و ڕۆژی دوایی و لێپرسینەوەی كردارەكانی خەڵكی و ئەوسا چاكەكاران بۆ بەهەشت و بەدكارەكانیش بۆ دۆزەخ (وەك لە ئایینی ئیسلام ومەسیحی و یەهودی دا هاتووە).
سێیەم: بیركردنەوەی زانستیانە
پێویستە شتێ‌ دەبارەی ئەو پەرەسەندنانەی بەسەر واتای زانستدا هاتووە بزانین، هەروەها چۆن واتای زانست بەرەبەرە بە تێپەربوونی سەدەكان هاتۆتە كایەوە و پێكهاتووە، و چۆن بەرنامەكان و شێوازی كاركردنی زانست پێكهات، هەتا گەیشتۆتە ئەوپەڕی وردەكاری و وریایی لە بەكارهێنانی هۆش (عەقل) ی مرۆڤایەتیدا، لە میانەی ئەم خاڵانەی خوارەوە:
1- زانست لە كۆندا:
بەرەو پێش چوونوپەرەسەندنی تەكنییكی گەڕان بەدوای شوێنەوارەكان لەسەردەمی نوێ‌ دا ئەو هەڵەیەی رەتكردەوە كە دەڵێ‌ یۆنانییەكان پێش گەلان كەوتبوون لە هێنانە گۆڕێی زانستدا، ئەم ڕاستیە شارستانێتی میزۆپۆتامیا(عێراقی كۆن) و میسری كۆن دەیسەلمێنن سەبارەت بە داهێنان ودۆزینەوەكانی تایبەت بە ئامێرەكان وكەرەستە بەكارهاتووەكان لەبواری ڕاووشكار یان چێشت لێنان یان كشتوكاڵ یان خانووبەرە یان تەون و چنین و ڕستن و شتی دی لەم بابەتانە... تەنیا چاوخشاندنێك بەو شتانەدا كە مرۆڤ لە سەدان هەزار ساڵی لەمەوبەر لەم بوارانەدا بە دەستی هێناون بەڵگە و نیشانەی قەرزبارییەكی مەزنی مرۆڤایەتییە بەرامبەر مرۆڤی یەكەم و سەرەتایی، كە ئەو هەموو شتەی داهێناوە تەنانەت توانیویەتی جۆگە لێبدات و شار دابمەزرێنێت و زەوی ئاوەدان بكاتەوە و كانزاكاری بكات و ئامرازی كانزایی و تەختەیی و كەرەسەی جەنگی دروست بكات و پێویستیەكانی پۆشین و خۆپاراستن لە نەهامەتییەكانی ئاوو هەوا و سروشت مسۆگەر بكات هەر خۆشی خاوەنی دۆزینەوەكانی هێزە سروشتیەكانە وەك ئاگر و با و ئاو... هەروەها ئەو داهێنانەی بە گەشەسەندنێك دادەنرێت لە بواری پێگەیاندنی بیری مرۆڤدا بە جۆرێك لە قۆناغەكانی دواتردا بۆ سەرهەڵدانی زانست بە واتا ڕاستەقینەكەی.
ئەو زانیاریە كەڵەكەبووانە وردەوردە وایان لە مرۆڤ كرد كە بتوانێت سەرەتا بەراییەكانی بیركردنەوەی زانستیانە بێنێتە ئاراوە ئیتر لە كورتە باسێكی ئاوەهادا دەرفەتی لەمە زیاتر نییە درێژە بەم تێبینیانە بدەین سەبارەت بەزانست لە شارستانێتیە مێژووییەكان(نوسراوەكان). شارستانێتیە مێژووییەكان(نوسراوەكان)ئەو شارستانێتیە مەزنانە بوون كە هەزاران ساڵ لەمەوبەر لە كەناری ڕووبارە گەورەكاندا هاتنە ئاراوە، نیل و میزۆپۆتامیا و هیندستان و چین ئەمانە بە پێی سەردەمەكەیان گەشەیان سەندووە و پشتیان بە زانست بەستبوو هەروەك چۆن پشتیان بە هۆش ودانایی مرۆڤ بەستبوو.
2- زانستی یۆنانی:
ئەو بیرۆكەیە باوی نەما كە دەڵێ‌: هەرچی زانست و فەلسەفەی مرۆڤایەتی هەیە یۆنانییە و لە یۆنان سەری هەڵداوە و گەلانی میزۆپۆتامیا و دۆڵی نیل هیچیان نەبووە جگە لە ئەفسانە و دواكەوتن،چونكە ئەو شوێنەوار و بەڵگە زانستیانەی كەلەم دوو شارستانێیەتە وشارستانێتی دیكەی خۆرهەڵاتدا دۆزراونەتەوە، ئەو بیرو بۆچونانە پوچەڵ دەكاتەوە ودەیسەلمێنێ‌ ئەوەی یۆنان لە مەیدانەكانی زانستدا پێشكەشیان كردووە درێژەپێدەری شارستانیەتەكانی پێش خۆیەتی، ولەكەڵەكەبوونی ئەو زانستانەوە هاتونەتەدی كەبەر لەو هەبوون. سەبارەت بەم ڕاستیە بیرۆكەی باڵا دەستی یۆنانی لە زانستدا هیچ ڕەگێكی نەبووە و لە تروسكاییەك دەچێ‌ لە تاریكییەكدا بدرەوشێتەوە، ئینجا ئەوانەی ئەم تێڕوانینە هەڵەیە بڵاودەكەنەوە، دەبێت باش بزانن كە ئەو زانست و فەلسەفەیەی لە ئاسیای بچووك و باشووری ئیتاڵیادا سەری هەڵدا ئەوا لەمیسریەكان وگەلانی میزۆپۆتامیا وفینیقیەكان وەرگیراوە، زانایان و فەیلەسوفەكانی یۆنان وەك تاڵیس و ئەفلاتون و هیرودوت گەواهین و دان بەوەدا دەنێن كە زانستەكانی بیركاری و گەردوونناسی و شتی دی لە نێو خۆرهەڵاتییەكاندا لە پێش ئەماندا هەبووە ئەمان: لە میللەتەكانی خۆرهەڵاتەوە فێری بوون و وەریان گرتووە.
لەمەش گرنگتر ئەوەیە، كە مێژووناسەكانی زانست، وەك (سارتون)و چەندانی دیكە بەشێكیان لە زانستی میسریە كۆنەكان وگەلانی میزۆپۆتامیا، زۆر، یان كەم وەرگرتووە، و زۆر بە دوورودرێژی سەبارەت بە پێشكەوتنی هونەری ئاوەدانكردنەوە دواون و دانیان بەوەدا ناوە كە دروستكردنی ئەهرامەكان و بەنداوەكان و تۆڕەكانی ئاوداشتن، بەبێ‌ زانستی ڕووبەر و ئەندازە و ئاوداشتن و بیناسازی و بەرد و كانزا، نەهاتونەتەدی، هەروەها پێشكەوتنی زانستی كیمیا و دەرمانگرتنەوە بۆ مۆمیا و هونەر، وێڕای پێشكەوتن لە گەردوونناسیدا بە جۆرێ‌ كە هەندێ‌ لە مێژوونووسەكانی بیركاری دەڵێن: بابلیەكان بە بنەڕەتەكانی جەبرو ئەندازە و دۆزینەوەی ڕێی نزیك بۆ ڕەگی دووجا زانیویانە چۆن هاوكێشەی پلەی دوو شیكار دەكەن، هەروەها میسرییەكان حسابی قەوارەی هەڕەمی ناتەواوی چوار بنكەییەكان زانیوە، دەستووری حسابكردنی ڕووبەری سێگۆشە و لاكێشە و بازنەنیان بەكارهێناوە. گەڵای بەڕەدی و تاتە قوڕینەكان دەری دەخەن چۆن و تا چ ڕادەیەك لە نۆشداری نەشتەرگەری (كرداری وبیردۆزی) پێشكەوتوو بوون... دەستوور و یاساكان لە میزۆپۆتامیادا دۆزراونەتەوە، وەك میلەكەی حامورابی، كە پیشانی دەدات چۆن وڵاتی بابل لە یاسا و دەستوری كۆمەڵایەتیدا پێشكەوتووبووە، دەبێت شارستانی یۆنانی چی خستبێتە سەر زانستی مرۆڤایەتی؟


1- زانستی یۆنانی كۆن
ئاشكرایە كە یۆنانییەكان لایەنی بیردۆزییانەی زانستیان گەلێك بەرەو پێشەوە برد، بەڵام لەڕووی دەسكەوتی كردارییەوە، وەك: ئاوەدانكردنەوەی شار و، بەربەستی ئاوو، ئاودێری و هاتوچۆو كشتوكاڵ و كانزاسازی و... هتد... شتێكی ئەوتۆیان لەوانە زێتر نەبوو كە لە شارستانێتیە خۆرهەڵاتییەكانی بەر لە خۆیان بەجێ‌ مابوون. ئەمەیش گەواهیدانی مێژوونووسی زانستی گەورە (برنال)ە.
بەڵام لەلایەنی زانستی بیردۆزیەوە، بەشداریەكی مەزنیان هەیە وخۆی لەم خاڵانە دەبینێتەوە:
1- دۆزینەوەی گرنگترین تایبەتمەندێتی زانست كە (سەراپاگیری و گشتێتییە)، وەك ئەرستۆ دەڵێت: ئەوەی گشتێتی تێدا نەبێت زانست نییە، بە واتای دۆزینەوەی (یاسای زانستی) یان لە شتە تاك و بچووك و بەشبەشەكانەوە بۆ بڕیاردانی سەراپاگیری، ئەمە بنچینەی پێشكەوتنی زانست و فەلسەفەیە لای یۆنانییەكان، كە واتای (پەتێتی) دەگەیەنێت.
2- ئەم ئارەزوویان بۆ زانست و یاسا پەتییەكانی(ڕەهاكان) شتەكان مۆركی بیردۆزیانەی بە زانستەكەیان بەخشی، ئەمەیش ئەو تایبەتمەندیە گەورەیە كە مێژوونووسانی بیری خۆرئاوایی بە سنووری جیاكەرەوەی نێوان بیری یۆنانی و گشت بیركردنەوەیەكی بەر لەوانی دادەنێن.
    بەڵام لەگەڵ گشت ئەم لایەنە چاكانەدا كەچی لایەنی خەوش وكەموكورتی كەوتە نێو زانست و فەلسەفەی یۆنانییەوە... ئەمانە گرنگترینیانن:
أ- زێدەڕۆیی كردن لە (سەراپاگیرێتی) گشتگیری ( تا دەگاتە ڕاددەی بڕیاردانی بەپەلە بەسەر شتەكان و پشتگوێخستنی تێڕوانینی تاكەكەسی بۆ دیاردەكان.
ب- لە ئەنجامی ئەمەشدا سنووری جیاكەرەوەی نێوان زانست و فەلسەفەیان لا نەمابوو، بەڵكو تەنیا یەك جۆر زانیاریان لە لا هەبوو، كەبووە مایەی درەنگ دەركەوتنی زانست، تا لەسەردەمی نوێدا زانستەكان سەربەخۆ بوون و بەرەوپێشەوە چوون.
ج- بەچاوی سووك ڕق وكینه ڕوانینە زانستە كردارییەكان(العلوم التطبيقية‌) یاخود ئەوانەی سوودی كرداریی دەبەخشن، لەم بوارەدا پێشكەوتنێكی ئەتۆیان بەدەست نەهێنا كە شایانی باسكردن بێت، ئەو زانستە كردارییانەی گۆڕانكاری لە ژیاندا دەكەن هەر لە بەنداو و كشتوكاڵ تا كانزاكاریی و... هتد چونكە باوەڕیان وابوو كارو پیشەكان تەنیا بەشی كۆیلەكان بوون شایستەی پیاوە ئازاد و خاوەن كۆیلەكان نەبوون،سەرەڕای ئەوەش زۆربەی فەیلەسوفەكان بە سووكی دەیان ڕوانییە زانیارییە هەستییەكان.

2- زانست لە سەدەكانی ناوەڕاستی خۆرئاوا(ئەوروپا):
لەم سەردەمە زانست لەهیچ بوارێكدا پێشكەوتنێكی ئەوتۆی بەدەست نەهێنا شایانی باس بێت، هیچ گۆڕانكارییەكی نوێ‌ لە چەمكی زانستدا نەهاتە ئاراوە هەروەك ئەرستۆ ئاماژەی پێداوە وكڵێسەش پاڵپشتی كردوە، هەموو دەرچوون و لادانێك لێیان دەرچوون و لادان بوو لە پیرۆزیی ئایینی(مەسیحی)، ئەمەیان لە ڕووی بەرنامە و ئاسۆكانی زانستەوە.
سەرەرای ئەمەش شێوازی بیركردنەوە، ئەو گفتوگۆیە نەزۆكانە بوو كە لە (كتێب) ەكانەوە وەرگیرابوون، نەك ڕاستەوخۆ لە سروشتناسییەوە.

3- زانست لە سەردەمی ئیـسلامدا:
تایبەتمەندی سەرەكی لێرەدا پێشكەوتنی زانستەكان بوو، زانستی ئیسلامی لاسایی كەرەوەی یۆنان نەبووە، بەڵكو رەخنەگرتن بووە لە هەڵەكانیان، بۆیە ناوی زانایانی یۆنانی دووبارە بۆتەوەو باسیان لێوە كراوە، چونكە زانستی ئیسلامی لەرێگەیەكی دیكەوە دەڕوات كە بریتییە لە:-
أ‌.	گرنگیدان بە زانستی ئەزموونی،(زانستی تاقیكردنەوە) و بەكارهێنانی توێژینەوەی زانستی، و روونكردنەوەی بنەمای بەرنامەی ئەزموونگەری لەسەر دەستی زانایانی موسڵمان،  ئەم مەرجە تێبینی كردنی وردی دیاردەكان و دانانی گریمانەی شیكاری و ئەنجامدانی تاقیكردنەوە بۆ دڵنیابوون لەخۆوە دەگرت.
ب‌.	بەكارهێنانی زانست لەپێناو دۆزینەوەی نهێنییەكانی سروشت و زاڵبوون بەسەر جیهانی سروشت، لەراستیدا بەرهەمی جێبەجێكردنی زانست بوون، زانا موسلمانەكان لێهاتووبوون لە بەكارهێنانی ژمارە و دانانی بنەماكانی زانستی ژمێریاری كە دەتوانرێ‌ لەژیانی رۆژانە بەكاربهێنرێ. هەروەها بیركاری(جەبر) و ئەندازەی شیكاری و سێگۆشەزانیان داهێنا، ئەمانەش هەموو رێگە خۆشكەری سەردەمێكی نوێ بوو لەبەكارهێنانی بیركاری بۆ گوزارشتكردن لە یاساكانی جیهانی سروشتی، جێبەجێكردنی بنەماكانی لەپێناو چارەسەركردنی كێشەكانی رووبەری زەوی و حیسابی كاتەكان و دروستكردنی ئامێری ئەلكترۆنی، هەروەها دۆزینەوەی فەلەكی(گەردوونی) رێنیشاندەری دەریاوان و جوگرافی ناسان بوو. بەڵام توێژینەوە دەرمانسازی و پزیشكی خاوەنی بەڵگەی جێ بەجێكردنی ئاشكرا و روون بوون، یەكێك لە گرنگترین ئەو هۆكارانە سەرباری فراوانبوونی جیهانی ئیسلام و هاتنە ناوەوەی شارەزایی و ئەزموونی میللەتانی دیكە، هۆكارێكی دیكەی سەرەكی بریتیە لە تێروانینی ئیسلام لەوەی كە دونیاو ئاخیرەت،  زانست و ئایین بەیەكتر دەبەستێتەوە، وجەخت لەسەر دروشمی(كار بۆ دونیا بكە وا بزانە تاهەتایە دەژی، كار بۆ دوارۆژت بكە كە بەیانیەلەوانەیە بمرێت).

4- زانست لە سەردەمی نوێدا:
لەوبەندەی تایبەت بەمێژووی فەلسەفە ئەو هۆكارانە دەخەینە روو  كە ببوونە مایەی گۆڕانی بیركردنەوە سەبارەت بەزانست و فەلسەفە... هەروەها لەو بەندەی تایبەت بە بەرنامە، هێڵەكانی بەرنامەی زانستی نوێ ئاگادار دەبین و لە بەندەكانی دیكەدا بەكورتی لە میژووی فەلسەفە دەكۆڵینەوە و لە فەیلەسوفانی سەردەمی نوێ‌ دەدوێین كە تایبەتمەندێتیەكانی تێڕوانینی زانستی نوێیان دروستكردووەە چ بە ڕێبازی ئەزموونكاری بێت، یان بیركاری و ئەنجام بەدەستەوەدان و ژیرێتی بێت.
ئەوەی كە ئێستاكە پێویستە لەسەرمان لێی بدوێین: تایبەتمەندێتیە سەرەكییەكانی تێڕوانین و بەرنامەی زانستیانەو سروشتی زانستی ئەمڕۆیە، كەئەمانەن:
یەكەم – ناتوانین ئەو پێشكەوتنە زانستیەی كە لەئەوروپادا ڕوویدا، لە دەستكەوتە زانستییەكانی زانایانی موسلمان جیابكەینەوە و لێكیان داببڕین.
دووەم – جیابوونەوەی زانستەكان بەرەبەرە لە فەلسەفە، بە تەنیا لەسەردەستی زاناكان نەهاتۆتەدی(پێك نەهێنراوە)، بەڵكو فەیلەسووفەكانیش ڕۆڵێكی گرنگیان هەبووە .
سێیەم – پشتبەستن بەتێبینیكردنی دیاردەكان وتاقیكردنەوەیان بەكردار، لەبری ئەوەی تەنیا بە (ئاخاوتن – لێدوان) بێت، واتا تێگەیشتنی سروشت و چارەسەری كێشەكانی ژیان و لێكدانەوەی دیاردە سروشتییەكان تەنها لەوەدا نەمان لەرێی تێڕوانینی بیردۆزیەوە، یان بەهۆی نیشانەو هێما بێژییەوە بن، بەڵكو زاناكان شتەكان دەدۆزنەوە و فەیلەسوفەكانیش ئەنجامەكان كۆ دەكەنەوە و فەلسەفەكەی لێ پێك دەهێنن.
چوارەم – زانست و یاسای زانست، بەرهەمی ئەزموون وتاقیكردنەوەنەكان بوون. ئەركی زاناكان توێژینەوەی دیاردە دەست نیشانكراوەكانەو لەڕاستیەكی بچووكەوە چوون بۆ یەكێكی دی، وردەوردە لەسەر دەستی ژمارەیەكی زۆری زانایانی بوارە جیاجیاكاندا تەلاری زانیاری بەرزبۆوە، وتێڕوانینێكی ڕاسەقینانەتر بۆ جیهان و شتەكان سەری هەڵ دا.
پێنجەم – هەموو زانستێك بۆ كارپێكردن جێ بەجێ كردن هەموو زانستەكانیش پێویستە دەشێت. جا ئیتر ئەو زانستە پەیوەندیی بە بابەتەكانی زەوییەوە بێت یان ئاسمان، یاخود پێویستیە سادەكانی ژیان بێت وەك خۆراك و پاراستنی، ئەمەش ئەوە دەگەیەنێت كە: زانست و بیر تەنیا بۆ (لێكدانەوە) ی جیهان و شتەكان نین، بەڵكو بۆ گۆڕینیشیانن.
شەشەم – هەوڵدان بۆ بەكارهێنانی بیركاری و پێوەرە چەندێتییەكان لە زانستدا، واتا داڕشتنی یاسا زانستییەكان لە بۆتەیەكی بیركارییانەدا، واتا لەشێوەی ڕێژە ژمێرەییەكاندا، بۆ نموونە: با نەڵێین ئەو گەرمە، بەڵكو بڵێین گەرماییەكەی (35) پلەی سەدییە، لەگەڵ دانانی رێژەی ژمارەیی بۆ پلەی شیانكاری (ئیحتمال) و ڕاستەقینەیی وپیادەكرنی یاساكان بەسەر بارودۆخە توێژینەوەییەكان.

تایبەتمەندییەكانی بیركردنەوەی زانستییانە:
گەرچی توێژەران لە پاش و پێشخستنی ئەم تایبەتمەندیانەدا جیاوازن، بەڵام لەوە دەچێت تێكڕا لەسەر ئەم خاڵانە كۆك بن كە ئەمانەن:
1-	كەڵەكەبوونێتی:
زانست زانیاری كەڵەكەكراوە، زانیارییە زانستییەكان لە باڵەخانەیەك دەچن كە نهۆم لەسەر نهۆم بنیاد نرابێت، تەنیا یەك جیاوازی هەیە، ئەویش ئەوەیە كەدانیشتوانی ئەم باڵەخانە زانستیە بەردەوام بەرەو نهۆمە نوێیەكانی سەرەوە دەگوێزرێنەوەو ئەوەی لەژێریاندایە جێی دێڵن، لەمەدا بەپێچەوانەی فەلسەفەیە، چونكە فەلسەفەی نوێ، ئەوەی پێش خۆی ناسڕێتەوەو ونی ناكات، لەگەڵ هاتنی هەر فەلسەفەیەكی نوێدا، فەلسەفە كۆنەكە نابێتە (مێژوو) یەكی ڕووت، وەك لە زانستدا ڕوودەدات و بیردۆزە كۆنەكە دەبێتە ڕووداوێكی (مێژوویی) ڕووت، ئەم تایبەتمەندێتی كەڵەكەبوونێتیە، خاڵێكی سەرەكی ڕاستەقینەی زانست دەردەخات كە (ڕێژەییە) بە واتای زانست گەشە دەسێنێت،  ئەوەی بە ڕاستییەكی زانستییانە دانراوە پاش ماوەیەك گۆڕانكاری تێدا كراوە، یان بە جارێك لابراوە و شتێكی دی جێی گرتۆتەوە،بۆ نمونە بیردۆزی (بەتلیمۆس) یان فیزیكی نیوتن، لەسەردەمی خۆیاندا ڕەهای تەواو بوون، كەچی تێڕوانینی نوێی گەردوون بە بیردۆزی كۆپەرنیكۆس و هەروەها فیزیای ئاینشتاین جێی ئەوانیان گرتەوە، ئەمە واتای (ڕێژەییە) لەهەمان كاتدا رێژەییەكی یەقینە،  چونكە راستیەكی بابەتیانەی بێ‌ لایەنە،پابەندی هەست وسۆزمان نییە،وەك چێژی هونەری تابلۆیەك نییە،لەوەدا یەقینە كەلەسەردەمی خۆیدا ڕاست بووە. 
گەشەكردن و كەڵەكەبوونی بەدوو ئاراستەدا دەڕوات:ئاراستەی ستوونی و ئاراستەی ئاسۆیی – لە ستوونیدا زانست بە دوای هەمان دیاردە دەگەڕێت كە پێشتر لێكۆڵینەوەی لەبارەوە كردوە، بەڵام بە تێڕوانێكی نوێتر، بۆنمونە بابەتی سروشتی تەن ومادەكان بابەتێكی كۆن و نوێیە، چونكە بەردەوام پەرەدەسێنێ و قوەڵدەبێتەوە. بەڵام ئاسۆیی بریتییە لە ئاراستەی زانست بۆ فراوانبوون و درێژبوونەوەی بۆ بوارو پسپۆری نوێتر، تا ئەو ڕاددەیەی كە زانستەكان لە سروشتی نازیندووش دەكۆڵنەوە، تاگەیشتنە لێكۆڵینەوەی مرۆڤ بەشێوەیەكی بەرنامەییانەی زانستی، وەك لە بواری كۆمەڵناسی و دەروونناسی بەدی دەكرێت.
2-	ڕێكخستن:
زانست ڕێكخەری ڕێبازی بیركردنەوەمانەو ڕێكخەری شێوازی ژییریمانە، ئەمە واتای زاڵبوونە بەسەر خوو ڕەفتاری جۆراوجۆرمان وملكەچكردنی بیركردنەوەمان بۆ ویستە هۆشمەندییەكانمان.

3-	سەراپاگیرێتی (گشتگیری) و بابەتیانە:
 زانیاری زانستییانە سەراپاگیرە (گشتگیرە)،  واتا: گشت نموونەكانی دیاردەكە دەگرێتەوە، هیچ پەیوەندی بەسەر دیاردە تاكەكانەوە نییە، كاتێك زانست لەمەڕ كەوتنە خوارەوەی تەنەكان دەدوێت، ئەو ئاخاوتنەی یان ئەو دۆزینەوەیەی، پێوەندی بە باسكردنی كەوتنە خوارەوەی تاكە تەنێك نییە لەو تەنانەی هاوشێوەی خۆی ئەمە لەلایەك، لەلایەكی دیكەوە ڕاستی زانستییانە لەوەدا سەراپاگیرییە كە هەر ژییرییەك شارەزای بوو، بە پەسەندی دادەنێت و بڕوای پێدەكات، بەبێ گوێدانە حەز و ئارەزووی توێژەرەكە.

4-	وردەكاری و بیركردنەوەی وەسفیی(چەندێیتی):
زمانی زانست لە زمانی ئاسایی ناچێت، لەزمانی زانستدا وردەكاری هەیە، لە زمانی ئاساییدا دەبیستین دەڵێن دڵم وام پێدەڵێت، یان وای بۆ دەچم... ئەمانە وتەی تەواون و مەبەست دەردەبڕن، بەڵام زانست بەم زمان و ئاخاوتنە رازی نابێت، بەڵكودەیەوێت زمانی بیركاری بەكاربێنێت، بەتایبەتی لەم سەردەمەدا.

چوارەم: بیركردنەوەی فەلسەفیانە:
لەمەوبەر، سەبارەت بە فەلسەفە و ئاستەكانی و سەرچاوەكانی پێناسەكانی و بابەتە سەرەكیەكانی و پرسیارە گرنگەكانی و جیاوازییەكانی نێوان فەلسەفە و نێوان بیركردنەوەی ئەفسانەییانە و ئایینیانە و زانستییانە دواین لەبەر ئەمە ئێمە لێرەدا زۆر لەسەری ناڕۆین و بە شێوەیەكی تایبەتی خەریكی كۆكردنەوەی تایبەتمەندەیە سەرەكییەكانی ئەم جۆرە بیركردنەوەیە دەبین.
تایبەتمەندییەكانی بیركردنەوەی فەلسەفیانە:

1-	فەلسەفە واتە بیركردنەوە:-
فەلسەفە بیركردنەوەیە لە گەردوون، لە مرۆڤ، لە زانیاری وڕێگاكانی زانیاری،  ڕوونتر بڵێین: ئێمە كاتێك لەمەڕ ئەفسانە وئایین و زانستی سروشتی دەدواین هەڵوێستی جادووگەر و پیاوی ئایینی و زانایانمان نەگرتەبەر، بەڵكو فەلسەفەكاریمان دەكرد، یان شیكردنەوەكانمان لە رێی بیركردنەوەی فەلسەفیانە دەخستە بەرچاو، تەنانەت كاتێك خەریكی شیكردنەوەی پێناسە شیاوەكانی فەلسەفە بووین نەخشەی تایبەتمەندییە سەرەكییەكانی سەرچاوە و ئامانجەكانیمان دەكێشا ئەو كاتەش هەر فەلسەفەكاریمان دەكرد.

2-	فەلسەفە پرسیاركردنە:
واتای پرسیاری گەورەتر، ئەوە نییە پرسیارێكی گەورە پێشكەش دەكات، بەڵكو واتای پرسیارێكی هەمیشەییە، تەنانەت وتوویانە: پرسیارەكان لە فەلسەفەدا لە وەڵامدانەوەكان گرنگترە، چونكە فەلسەفە وەڵامی یەكجارەكی و كۆتایی ناداتەوە، چونكە وەڵامی كۆتایی، كۆتایی هاتنی فەلسەفە خۆیەتی، تەنانەت كۆتایی هاتنی هەموو بیركردنەوەیەكە، فەلسەفە هەمیشە شتەكان لە شێوەی پرسیاردا دادەڕێژێت، گشت وەڵامێكیش، هەر فەیلەسوفێك لەمەڕ هەر كێشەیەك بیداتەوە، نرخ و بەهاكەی لەوەدایە كە دەشێت فەیلەسوفێكی دی لە نێوان گفتوگۆو هەڵسەنگاندنی خەوشەكانیدا، بتوانێت پرسیارەكە بە شێوەیەكی گونجاوتر دابڕێژێتەوە. لەبەرئەوە فەلسەفە بڕوای بەوە هەیە كە هۆشمەندان مافی دەربڕینی ڕایان هەبێت.
گرنگترین تایبەتمەندی فەلسەفەكاری و پرسیاری فەلسەفییانە ئەوەیە لە سنووری بینین، یان ئەزموون، كە زانایەك پێی هەڵدەستێت ناوەستێت و،  شتەكان، وەك پارچەی پەرش وبڵاو نابینێت، وەك دەنكە پەرشبووەكانی تەزبێحێكی پەت پچڕاو بۆیان ناڕوانێت، بەڵكو هەوڵ دەدات ئەم پارچە و بەشانەو ئەم دیاردە بە دوویەكدا هاتووانە گشتیان پێكەوە ببەستێتەوە، تا دەگاتە ئەو چەمكە سەراپاگیرییانەی هەموو بەش و پارچەكان بە خۆیانەوە گرێ دەدەن و گشتیشیان پێكەوە لێكدەدەنەوە، ئا بەم جۆرە فەلسەفە لەمەڕ دیاردە ماددییەكان دەگاتە چەمكی (سروشت)و،  سەبارەت بە بوونەوەرە ژیرەكانیش دەگاتە چەمكی (مرۆڤایەتی)، سەبارەت بەدیاردەكانی گەردوونیش دەگاتە چەمكەكانی پێكەوە بەستنی هۆكارێتی سیستەم و ئامانج و گەشەسەندن.
ئەم ئەركە پێویستی بەكاری زیاتر هەیە لەبواری زانست و زانیاری وشارەزایی دا،  ئەمەیان پسپۆرێتی فەیلەسووفە كە لە هەموو ڕووداوو دیاردەیەكدا، چ لە بواری سروشتدا بێت، یاخود لەبواری ڕەوشت وبەهاكاندا بێت، ئەوپەڕی بنەماو ڕەگەز و سەرچاوەكانی دەپشكنێت و هەڵیان دەسەنگێنێت.

3-	فەلسەفە ڕەخنەو شیكردنەوەیە:
لە تایبەتمەندییە بنەڕەتییەكانی بیركردنەوەی فەلسەفیانە، ئەوەیە كە بیركردنەوەی ڕەخنەییانەی ئەو زانیاری و بیروڕاو بیردۆزو بۆچوونانەیە كە باون، جا چ بە ڕاشكاوی و ئاشكرایی بێت، یاخود بە ناواخنی و نائاشكرا، لەمەشدا مەبەستی ئەوەیە ڕاستی و دروستییان، یاخود ساختەیی و نادروستییان بخاتە ڕوو. ئەو بنچینە زانیارییانەی كە ئەو زانراوانەیان لەسەر بنیادنراون، نموونەی ئاشكرای ئەمە لە مێژوودا هەیە، وەك (غەزالی) كە دەستی دایە ڕەخنەگرتنی بنەما زانیارییەكان، وەك ئەندامەكانی هەستكردن و زانیارییە هەست پێكراوەكان وبڕوا و بەڵگە نەویستە ئایینییەكان و  ژیری و زانیارییە ژییرییەكان . هەروەها (دیكارت) یش كاتێك بریارەی دا. گشت ئەو بیروڕایانەی بڕوای پێیان هەبوو، لەخۆی دایان بماڵێت دوای گەڕان و پشكنین و ماندوبوون، هەردووكیان گەڕانەوە بۆ زانیاری بێگومانێتی (یەقین). فەلسەفە هەر بە ڕەخنەلێگرتی باوەڕ و زانیاری و بیردۆزەكانەوە ناوەستێت، بەڵكو ئەركێكی دی دەگرێتە ئەستۆی كە ڕەخنەو شیكردنەوەی ئامرازەكانی زانیاری خۆیەتی، وەك هەستەكان وژیریی هەروەها سەبارەت بە(دەرفەتی سەرهەڵدانی زانیاری) و ئەو (ڕێگایانەی دەگەن بە زانیاری) و (دیاریكردنی مەرجەكانی زانیاری) و .... هتد. دەدوێت كە هەموویان دەكەونە چوارچێوەی ئەوەی پێی دەگوترێت(بیردۆزی زانیاری – ئەیپستمۆلۆژیا) . هەروەها ئەركی ڕەخنەیی شیكردنەوەی فەلسەفی، واتای (تۆژینەوەی بەرنامەكان) دەبەخشێت كە زانستە جۆراو جۆرەكان بەكاریان دەهێنن،  وەك بیركاری و سروشتناسی، لە پێناوی دۆزینەوەی ئەو بنەمایانەی كەئەو بەرنامانەی لەسەر دادەمەزرێ‌ بە شێوەیەكی سەربەخۆو یەكگرتوو.

4-	فەلسەفە، پێكهێنان و دروستكردنی باوەڕەكانە و ڕامانە:
 ئەم تایبەتمەندییە خاسیەتی تایبەتی و بەردەوامی فەلسەفە بووە لە بونیەوە تا ئێستا، كەبریتیە لە دروستكردنی ڕێباز و هەڵوێستە بیرییە سەراپاگیرییەكان، لێرەدا بایەخی تایبەتی بەو دەرئەنجامە چاوەڕوانكراوە دەدرێت كە لە پێكەوەبەستنی گشت ئەو زانیاریانەوە بەدەست دەهێنرێت كە مرۆڤ كۆی كردۆنەتەوە، هەروەها لە هەموو ئەزموونە گشتییەكانی مرۆڤیشەوە نەك لە بایەخدان بە بەرنامەو كەرەسە بەكارهێنراوەكان.
لەم چالاكی (پێكهێنان و پێكەوە بەستنی زانیارییەكان) دا فەیلەسوف بەدوای سەراپاگیریترین ڕاو بۆچوونی شیاودا دەگەڕێت لە مەڕ گەردوون و مرۆڤ و سروشتی واقع و واتای ژیان و بنەمای هۆش و پایەی  مرۆڤ و چارەنووسی و ... هتد.مەبەست لێرەدا سەراپاگیرێتییە، واتا گەیشتن بە تێڕوانینێكی كۆی گشتگیری، لێرەدا فەیلەسوف لە بری پسپۆرێتی زانا لەو مەڵبەند و دەزگایانە دەچێت كە پێشوازی هەموو ئەنجامێكی زانستە جۆراو جۆرەكان و شارەزاییە بە كۆمەڵەكانی خەڵك دەكەن، فەیلەسوف وەكو (فرانسیس بەیكۆن دەڵێت، لە (هەنگ) )دەچێت كە شیلەی گوڵ دەمژێت، تاكو هەنگوینمان بۆ دروست بكات، یان لە (مایسترۆ) ی سەركردەی ئۆركێسترا دەچێت.
 پرسیارەكانی بەشی دووەم

1- تایبەتمەندییەكانی بیركردنەوەی ئەفسانەیی بژمێرە و بەدرێژی لە یەكێكیان بدوێ.
2- لێكدانەوە جۆراوجۆرەكانی سەرهەڵدانی ئایین ڕوون بكەوە.
3- تایبەتمەندییكانی بیركردنەوەی ئایینیانە چین؟
4- سروشتی (زانست) لە جیهانی خۆرهەڵاتی كۆندا (پێش یۆنان) ڕوون بكەوە.
5- لایەنە باش و نالەبارەكانی(ئەرێنی و نەرێنی) زانستی یۆنانی كۆن كامانەن؟
6- تایبەتمەندییەكانی زانست لە سەردەمە نوێیەكاندا كامانەن؟
7- تایبەتمەندییەكانی بیركردنەوەی زانستیانە ڕوون بكەوە.
8- تایبەتمەندییەكانی بیركردنەوەی فەلسەفیانە ڕوون بكەوە.


