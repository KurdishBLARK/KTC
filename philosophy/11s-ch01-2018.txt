

بەشی یەكەم

(فەلسەفە و واتاكانی)
چەمكی فەلسەفە:
شتێكی ئاسان نییە، توێژەر بتوانێت پێناسەیەكی كورت و وردو سەرتاپاگیر(سەرتاسەری) بۆ فەلسەفە بكات هەروەكو لە پێناسەكردنی هەندێ‌ زانستی دیكەدا بەرچاو دەكەوێ‌، چونكە واتای فەلسەفە بەرە بەرە لەتەك ئەو گۆڕانكارییە مێژووییەی زانیاری مرۆڤایەتی و خودی فەلسەفەدا گۆڕانی بەسەرداهاتووە.
فەلسەفە وشەیەكی یۆنانییە لە هەردوو وشەی " فیلۆ" و "سۆفیا" پێكهاتووە، وشەی "فیلۆ" بە مانای خۆشەویستی دێت و"سۆفیا"ش بە مانای دانایی(حیكمەت) دێت كە پێكەوە مانای خۆشەویستی بۆ دانایی دەگەیەنێت. 
فەلسەفە دەیەوێت بە ئاشكرا سنووری ئەو شتانە دیاری بكات كە بابەتی توێژینەوەكانیەتی، تا ئەو ڕادەیەی دەتوانرێت فەلسەفە بەوە پێناسە بكرێت كە (زانستی زانیاریەكانە) یان، بۆ نموونە: ئەگەر مامۆستای زانستەكان، نە بایەخ بە ناساندنی زانستەكەی بدات و، نە بە دیاریكردنی واتای زۆر لەو وشانەی بەكاریان دێنێت وەك:(ماددە)،(جوڵە)، (هۆكار)، (یاسا) ... هتد، مانای ئەوە نییە كە پشتگوێی خستوون، بەڵكو لەوەیە كە ئەم ئەركە بۆ فەیلەسوفان جێ‌ دێڵێت. جا لەبەر ئەوەی بیرو چەمكەكانی فەیلەسووف كە بابەتی توێژینەوەیین، بەزۆری هەست پێكراو وبەرجەستە نین، بەڵكو بریتین لە بیرو چەمك و لێكدانەوەی داماڵدراو، بۆ نموونە: (فەیلەسووف لەبری ئەوەی باسی مرۆڤێك بكات باسی چەمكە گشتییەكانی هەموو مرۆڤەكان دەكات كە "مرۆڤایەتییە"، هەروەها لە بری ئەوەی باسی ڕەنگی تەباشیر یان باسی دیواری گەچكراو بكات، بە گشتی باسی "سپێتی" دەكات. جا لەبەر ئەوەی باسەكە بەم جۆرە كەوتۆتەوە، ئەوا هەر لەسەرەتاوە نابێت چاوەڕوانی ئاشكرایی و ڕوونی بكەین لە فەیلەسوف لەپێناسەكردن وتوێژینەوەی فەلسەفەدا، ئەمە لەلایەك، لەلایەكی دیكەوە لەبەرئەوەی فەیلەسوف لەم كارەیدا پشت بەو بیر و بۆ چونانەی دەبەستێت، بۆیە دەبێ‌ ئەوەی لێ‌ چاوەڕوان بكەین كە جیاوازی و ناكۆكی لە پێناسەو لێكۆڵینەوەكانیدا هەبێت. لەبەر ئەمە راستیان وتووە كە: تاكە فەلسەفەیەك نییە، بەڵكو فەلسەفەی زۆر و ئاراستەی جۆراوجۆر هەیە لەوانەیە هێندەی ژمارەی فەیلەسووفەكان فەلسەفەی جیاواز هەبێت، بۆیە لەم بارەدا گرانە پێناسەیەكی سەرتاپاگیری بۆ بكرێ. لەبەر ئەوە دەڵێن "فەلسەفە هەوڵدانێكی چاكی مرۆڤانەیە بۆ گەڕان و توێژینەوە و ئەزموونەكان، نەوەك زاراوەیەك بێت بۆ پێناسەكردن".
ئەمە لەتەك پێناسە كۆن و نوێیەكاندا دژوارو ناتەبا نییە، وەك ئەوەی وا پێناسە كراوە كە فەلسەفە گەڕانە بەدوای ڕاستییەكاندا، یان خۆشەویستیە بۆ دانایی ولەم بابەتانە .. هەروەك لەمەودوا ڕوون دەبێتەوە، لەبەر ئەوە دەتوانرێت بوترێت كە یەك فەلسەفە نییە، بەڵكو فەلسەفەكاری هەیە. 
" فەلسەفەكاری": (چالاكیەكی ژیریی هۆشیارانەیە، كە فەیلەسووفان هەوڵدەدەن بەهۆیەوە لە سروشتی بیرو سروشتی واقیع و ئەزموونی مرۆڤایەتی تێ بگەن)، 
پوختەی پێناسەكانی فەلسەفە: (هەندێ‌ پێناسەی فەلسەفە دەخەینە ڕوو بۆ تێگەیشتنی فەلسەفە بە ئاسانی. فەلسەفە چالاكییەكی بەرنامەڕێژە بۆ زانینی راستییەكان لە رووخسارە جیاوازەكەیدا،لەنێویشیاندا گەردوون و مرۆڤ و پەیوەندییەكانی نێوانیان، فەلسەفە هەوڵدەدات لە واتای گەردوون و ژیان بگات، و شیكردنەوە لەسەر پەیوەندی مرۆڤ بە گەردوونەوە بكات، لەلایەكەوە لەڕووی توانای مرۆڤ لە زانین و هەڵسەنگاندنی بۆ گەردوون، ولەلایەكی دیكەشەوە ئەرك ومافەكانی مرۆڤ بەرامبەر بە خۆی و ئەو كۆمەڵگەیەی كە تێیدا دەژی و بەرامبەر كەسانی دیكەش).

جیاوازییە سەرەكییەكانی نێوان فەلسەفەكاری ئاسایی و 
ڕێكخراو پوخت:
زانیمان كە فەلسەفەكاری چالاكییەكی گشتی مرۆڤانەییە، بەڵام چەند ئاستێكی هەیە، لەوانە ئاستی فەلسەفەكاری ئاسایی، یان ناتایبەتمەند یان سادە، یان ناڕێك، ئەمەش ئەو ئاستەیە كە لای زۆرینەی خەڵك(ڕەمەكی خەڵك) دەردەكەوێت، هەروەها لە ڕێگەی (پەند) و قسەی نەستەقی باو و، لە داستانە دێرینەكاندا و لە هۆنراوە و هونەر بە گشتی دەردەكەوێت. بەڵام ئاستی (فەلسەفەكاری) رێكخراو و پوخت ئەوە لە فەلسەفە ناسراوەكان دەیانبینین و ناوی ئەو فەیلەسوفانەی بە درێژایی مێژوو ناسراون. ئەمانەش گرنگترین جیاوازییەكانی نێوان هەردوو ئاستی فەلسەفەكارین:
أ- كێشەی زمان:
لە كاتێكدا مرۆڤێكی ئاسایی بە زمانێكی سادە فەلسەفەیەكی ئاسایی دەردەبڕێت، كە زمانی ئاخاوتنی ڕۆژانەیەتی، بەڵام فەیلەسوفەكان لە ڕێی زاراوەی هونەری وردو پوختەوە بیروڕایان دادەڕێژنەوە، كە دەبێت فێریان ببین، وەك چۆن فێری زاراوە تایبەتمەندەكانی هەر زانستێك دەبین، لە هەمان كاتیشدا ئەو زاراوە هونەریانە دەبنە گەورەترین كۆسپ و بەربەستی تێنەگەیشتن لە نێوان زۆربەی فەیلەسووفان و خەڵكی ئاساییدا، بەڵام ئەو كۆسپانە هەرزوو كەمدەبنەوە دوای فێربوونی زاراوە و خوێندنەوەی بەردەوام، زاراوە لە هەموو زانستێكدا گرنگە، وازلێهێنان و دەست لێبەردانی ئەستەمە، چونكە هێندە وردی و چڕی تێدایە، هەر زاراوەیەك جێی ڕستەیەكی تەواوی ئاخاوتنی ئاسایی دەگرێتەوە.
ب- هزر (بیرۆكە):
ئەو بیرو هزرانەی كە لە فەلسەفەی ئاساییدا هەن لێڵ وشاراوەو نادیارن، بەڵام لە هزر و بیری فەلسەفەی رێكخراو و پوخت دا ئاشكراو ڕوونن. فەلسەفە لە بیركردنەوەی ئاساییدا، لە قۆناغی كۆرپەلە یان لەشێوەی سەرەتایی دایە، كەچی لە فەلسەفەی پوخت دا بوونەوەرێكی تەواو پێگەیشتووە.
پ- كێشەی ڕێكخستن و گونجان:
ئەو بیرورایانەی لە ئاستی سادە، یان ئاساییدان، رێكخستن وگونجانیان تێدا نییە، كەچی لە ئاستی رێكخراو و پوخت دا بە شێوەیەكی گشتی ڕێكخستن وگونجان و پێوەلكانێكی بەهێز دەبینین، ڕێبازی فەلسەفە لەم جۆرەدا بونیادێكی پتەوی هەیە.
ج- پچڕان و بەردەوامێتی:
 فەلسەفەكاریی ئاسایی پچڕپچڕە، بەڵام فەلسەفەكاری رێكخراو و پوخت حاڵەتێكی بەردەوام و هەمیشەییە لای فەیلەسوف. فەلسەفەكاری هەروەك ئەوە وایە كە چۆن هیچ كەسێك بە شووشەچی، ناو نابەین، تەنیا ئەوانە نەبێت كە بەردەوام خەریكی شووشە تێگرتن و دروستكردنی شوشەن، هەرواش مامەڵە لەگەڵ (فەلسەفەكاری) دا دەكەین، ئەگەر بە وردی وشەی فەیلەسوف بەكاربێنین، ئەوا هەرگیز بەو كەسە ناڵێین (فەیلەسوف) كە جاروبار دەڕوانێتە شتەكان و لێیان ڕادەمێنێت، یان گومانیان لێدەكات، بەڵكو بەو كەسە دەڵێین فەیلەسوف كە هەمیشە و بەردەوام خەریكی ئەم كارەیەو وای لێكردووە ببێتە گرنگترین مەبەستی ژیانی، ولێكۆڵینەوە لە بارەی سروشتی شتەكان دەكات و هۆكارێك بێت بۆ بیرو بۆچوونەكانی و زیادكردنی ئەو زانیاریانەی كەسانی دیكە لەوەوپێش پێی گەیشتوون و ئەوەی لە بارەی ئەو مەسەلانەی دەگوترێ‌ و بیرمەندانی دیكە بیری لێ‌ دەكەنەوە.
چ- ڕوونی هوشیاری و لێڵیەكەی( نادیاری):
سەرباری ئەوەی لە پێشەوە ڕوونكرایەوە، دەبینین مرۆڤ لە قۆناغەكانی یەكەمی ژیانیداو، لە ژیانی ئاسایی خۆیدا، گەلێ‌ شێوەی هوشیاری جیاجیای تێدا هەبووە، لە هونەرو زانست و ئەفسانە و بیروباوەڕ و شتی دیكەدا، بەر لەوەی هوشیاری ڕێكوپوختی تێدا دەربكەوێ‌، لەو سەردەمەدا زانستێكی سەربەخۆو تایبەت بە كۆمەڵ، یان سروشت، یان مرۆڤ نەبووە، هەروەها هەست و پێزانینی كۆمەڵایەتی تەنیا كەسێك لەتەك كۆمەڵ، یان خێڵ هاوجووت بوون واتە یەك بوون، لەبەر ئەوە هەست و هزریان و رەوشتیان و جوانی و جوانكاریشیان چوون یەك بوون، بەڵام لەقۆناغی بیركردنەوەی رێك وپوخت دا، كە بەدوای قۆناغی یەكەمدا هاتووە ئەم هەست و پێزانینە لە ڕووی ناوەڕۆك و ڕووخسارەوە گۆڕدراوە، چونكە دەزگاو ڕێكخراوەكان هاتونەتە گۆڕێ‌ وەك دەوڵەت و پۆلیس وسوپا، كردارەكانیش دابەش بوون بۆ هزری و جەستەیی، هەست و پێزانینی ڕێكخراو و پوخت سەرهەڵدەدات و زانستەكان لەیەك جیادەبنەوە، شتەكان بەلای مرۆڤی ئاساییەوە بەو شێوەیە بوو كە دەیبینی، بۆنمونە هیچ گومانی لەوەدانەبوو كەزەوی ناجوڵێ‌ واتە تێڕوانینی بەشێوەیەكی ئەوتۆیە كەهیچ شیكردنەوەو ڕەخنەیەكی بۆی نیە ئەمەش تێروانینێكی واقیعیانەی سادەیە، هەروەها بۆچونەكانیشی پشت بە هەست ونەستی دەبەستێ‌ وتێبینیەكانیشی پەرت وبڵاون، هیچ جۆرە چەمك ودەستەواژەیەكی گشتی لەبیردۆزو یاسا بە یەكیان نابەستێتەوە، بۆنمونە ئاسن و مس و زێر دەناسێ‌ و بەكاریان دێنێ‌، بەڵام هیچ جۆرە چەمكێكی گشتی بەكرداری لە بارەی كانزاو لە بارەی ئەم یاسایانەوە لانیە كە حوكم بەو كانزایانەوە دەكەن.

پێداویستییەكانی بیركردنەوەی فەلسەفیانە
لەو هەموو ئەو شتانەی گوتراو لێمان كۆڵیەوە دەتوانین بە كورتی هۆكارو پێداویستی فەلسەفەكاری لەم خاڵانەی خوارەوەدا كۆبكەینەوە:
1- ڕامان و سەرسامبوون و واق وڕمان:
گرنگترین سیفەتی مرۆڤ لە پاڵ گردبوونەوە و بەكۆمەڵ بوونیدا، لەوەدایە كە مرۆڤ تاكە بوونەوەرێكە، سەبارەت بە بوونی خۆی و شتەكانی دەوروبەری پرسیار بكات، مرۆڤ كە بۆ یەكەمجار هۆش و هەست دەكات بە جۆرێك بوونی خۆی دەسەلمێنێت كە پێویستی بە لێكدانەوە نەبێت، بەڵام ئەم حاڵەتە زۆر ناخایەنێت، چونكە دوایی پرسیار دەكات، (ئەو پرسیاركردنە بریتییە لە فەلسەفە)، پرسیاركردن مرۆڤ تووشی سەرسامبوون و واق وڕمان دەكات، ئیتر چەند ئاستی بیركردنەوەی نزم بێت، پرسیارەكانی لەمەڕ نهێنی ئەو شتانەی كە هەن كەمتر دەبێت، بەڵام چەندە هۆشیاری مرۆڤ ڕوون و فرەبێت، كێشەكەی بەلاوە گەورەتر دەبێت و، ئەو كاتە ڕامان و سەرسامییەكەی دەبێتە واق وڕمان و دوای ئەوە بڕیاری ئەوە دەدات كە شت بزانێ‌.
2- گومان و تاقیكردنەوەی زانیاری:
لە ڕاستیدا گومانكردن تایبەتمەندییەكی ژیرێتی مرۆڤە، گومان كاتێك سەرهەڵدەدات كە زانیارییە هەستییەكانی مرۆڤ وا دەكەونەوە كە خەڵەتێنەرن (وەك: تێنوو تەراویلكە (سراب) ی ئاو دەبینێ‌، تادار هەست بە تامی ئاو ناكات لە كاتی داگرتنی لەرزوتادا، بەچاو دیتنی قەبارەی خۆر وەك فتبۆڵێك، نەبینینیی ڕەنگ لە لایان كوێرانەوە. بەخواری، یان بە شكاوەیی دیتنی قەڵەمێك (پێنووسێك) لە نێو ئاودا.... هتد)، لەمەوە گومان لای مرۆڤ دروست دەبێت، چونكە وا هەست دەكات كە ژییری و هۆشی مرۆڤ لە دژواریدایە، (هەروەك ئەم هەموو ڕاو بۆچوون و بڕیارو باوەڕە جیاجیانەی لە ئارادایە، تا ئەو ڕادەیەی فەرمان دانی جیاواز لەسەر تاكە شتێك دەدرێت لە لایەن كەسانێكی زۆرەوە). هەروەها مرۆڤ لای وایە، ئەو زانیارییانەی خەڵكی بەهۆی لاسایكردنەوە پەیدایان كردووە، پشت بە خۆبەدەستەوەدان دەبەستێت كەلەوانەیە هیچ بنچینەیەكی نەبێت، ئینجا گومان لە ناخ و بیریدا دەروژێنێت، بۆیە دەكەوێتە خۆی بۆ گەڕان بەدوای زانیارییە راست و دروستەكان (كە گومان هەڵناگرن).
3- ترس لە كاری نەبینراو (نەدیتراو):
بەشێكی زۆر لەو كێشانەی ڕووبەڕوومان دەبنەوە، كە مرۆڤ دەخاتە دڵەڕاوكێوە، وەك: مەرگ و نەخۆشی و ئێش و ئازارو تێكۆشان لە ژیاندا، ملكەچێتی بۆ ڕێكەوت وهۆكارە نادیارەكان و شتی دیكە، هەموو ئەمانە سەرچاوەیەكن لەسەرچاوە بنچینەكانی فەلسەفەكاری.
4- بەیەكگەیشتن و گفتوگۆی نەوەكان:
بەیەكگەیشتن و پەیوەندی نەپساندن لە تەك كەسانی دیكەدا، گرنگترین هۆكارەو، یەكێك لە فەیلەسوفە نوێیەكان لەو باوەرەدایە بەهای فەلسەفە بەستراوە بە پەیوەندیكردنی خەڵكی بە یەكدیەوە،چونكە هەرچی فەلسەفە هەیە هەوڵی ئەوە دەدات بگاتە خەڵكی دی و خۆی بناسێنێت و دەربكەوێت وخەڵكی بیبیسن، چونكە مرۆڤ بە بەیەكگەیشتن و پەیوەندی نەپساندن دەگاتە ئامانجی فەلسەفە، ولە كۆتاییدا هەست بە هەموو ئامانجەكانی دیكەی دەكات لە تێگەیشتن لە بوون (الوجود) و ئارامبوون.

بوارەكانی فەلسەفەو ئامانجەكانی بە درێژایی چاخه مەزنە‌كان:
مەبەست لە باسكردنی ئەم بابەتە تەنیا بۆ ئەوەیە، لە ئامانجە سەرەكییەكانی مێژووە درێژەكەی فەلسەفە بگەین، تاكو ئەو وێنەیەی فەلسەفە تەواو بكێشین، كە تا ئێستا خەریكی دروست كردنی بووین، بە بابەت و بەرنامە و ناساندن و گیروگرفتەكانیەوە. بۆنمونە ئامانجی فەلسەفەی كۆن (هیند و چین و میزۆپۆتامیا (عێراقی كۆن) و میسری كۆن) ئامانجێكی زانستی و ژیانی بووە كە دەوری مرۆڤ و ڕەوشت و چارەنووسی داوە، ولەبارەی كێشەی مەرگ و نەمری و دەربازبوون لە جەستە یان لەئێشو ئازار دواوە. كەچی لە فەلسەفەی یۆنانیدا، لە (ئەرستۆتالیس) ەوە بیگرە هەتا دەگاتە قوتابخانە سروشتیەكانی پێش (سۆكرات)، ئامانجی فەلسەفە و بابەتە سەرەكییەكانی بریتی بوون لە: توێژینەوە لە جیهانە سروشتییەكەی كە دەوری مرۆڤی داوە، ئایا بنچینەی(ڕەچەڵەكی) ئەو شتانەی كە هەن چین؟ ئایا هەموویان یەك توخمن یان زیاترن؟ ئەی چۆن لە یەك توخمی و زۆر توخمی شتەكان بگەین؟ فەلسەفە و زانست لای ئەوان هەر یەك شت بووە.. ئەوان هەم زانا بوون و هەم فەیلەسوف، بەڵام بایەخدان بە جیهانی دەرەوە، گۆڕاو ڕووی كردە بایەخدان بە مرۆڤ و رەوشتی مرۆڤ و پەیوەندییەكانی بە خەڵكی دیكەوە، ئەمەش لەسەر دەستی سۆفستاییەكان و سۆكرات دا بەئاكام گەیشت، وپاشان لەسەر دەستی ئەفلاتۆن و ئەرستۆ و فەیلەسوفە موسڵمانەكان و فەیلەسوفە نوێیەكان و هاوچەرخەكاندا، باسەكان سەبارەت بە گەردوون ومرۆڤ و كۆمەڵگە و سیاسەت و هونەر گەیشتە ڕادەی كامڵبوون لەبوارەكانی فەلسەفەی (سروشت) و (میتافیزیقیا) و (زانستی لۆژیك - المنطق) و (فەلسەفەی هونەر) و (زانستی جوانكاری) و (فەلسەفەی ڕەوشت) و (فەلسەفەی زانستەكان) و (بیروڕاكان) . هەرچی فەلسەفەی نوێیە ئەوا ڕووی كردۆتە لێكۆلینەوەی مرۆڤ وەكو كەسایەتی واقیعی نەك بە گشتی، هەروەها فەلسەفەكاریش بەسترایەوە بە كاركردن و گۆڕانكارییەوە، لەبەرئەوە زانست و هۆش (العقل) لە پێناو گۆڕانی جیهان بەكارهێنرا، بە واتایەكی دی بیر بە كاركردنەوە بەسترایەوە. ئەمەش كلیلی بەشی هەرە زۆربەی ئاراستە فەلسەفییە هاوچەرخەكانە، كە پێویستن بۆ بونیادنانی كۆمەڵگەیەكی پێشكەوتوو.
 

پرسیارەكانی بەشی یەكەم
1-  گرنگی فەلسەفە ڕوون بكەوە؟
2-  جیاوازی نێوان فەلسەفەی ئاسایی و فەلسەفەی رێكخراو و پوخت چییە؟
3-  وشەی (فەلسەفە) لە چی پێكهاتووە و واتای چی دەگەیەنێ‌؟
4- ئایا دەتوانین بڵێین: فەلسەفە خۆشەویستی داناییە؟ ئەم دەستەواژەیە چی كەمە؟
5- هەوڵدە پوختەی بیرۆكەی سەرەكی لە پێناسە جیاجیاكانی فەلسەفە ڕوونبكەیتەوە، پێناسەیەك بكە كە هەموویان پێكەوە كۆبكاتەوە؟
6- گفتۆگۆ لەسەر پێناسە جیاوازەكانی فەلسەفە بكە؟
7- پێداویستییەكانی بیركردنەوەی فەلسەفی چییە؟
8- ئامانج لە فەلسەفەی هیند وچین و میزۆپۆتامیا ومیسری كۆن وئامانجی فەلسەفە لەسەردەمی یۆنانییەكان و موسڵمانەكان و لەسەردەمی (نوێ‌) ڕوونبكەوە؟
9- نموونە لەسەر هەندێ‌ جێبەجێكردنی كردەیی (كرداری) فەلسەفە بهێنەرەوە. 
 
