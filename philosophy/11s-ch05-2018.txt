

بەشی پێنجەم:

مێژووی بیری (هزری) فەلسەفەی ئیسلامی
(خۆرهەڵات و خۆرئاوا)

خوێندنگەی ئەسكەندەرییە و ڕۆڵە هزرییە‌كانی:
دامەزراندنی ئیمپڕاتۆریەتی ڕۆمانی بووەهۆی لێك نزیك كردنەوەی خۆرهەڵات و خۆرئاوا لەیەكدیەوە لەئەنجامدا بەرهەمی شارستانێتی خۆرهەڵات لەگەڵ شارستانێتی یۆنانییەكان و ڕۆمانییەكان یەكی گرت لە قۆناغی (یۆنانی خۆرهەڵات) كەئەوكاتە بە (ئەسكەندەرییە) ناودەبرا و تیایدا (ئایین بە فەلسەفە) و (گیان بە ماددە) ئاوێتەی یەكتربوون بەهۆی تێكەڵاوبوونی كەلەپووری فەلسەفەو ئایین لەگەڵ ئەو فەلسەفەیەی كە بەرەو ناوچەی خۆرهەڵات هاتبوو . 
(خوێندنگەی ئەسكەندەرییە) بووە مەڵبەندی بیری فەلسەفە و زانیارییەكان وچەندین كتێبی ناسراو لەبارەی نۆشداری و لۆژیك و گەردوون شتی دیكە تێیدا سەری هەڵدا،  سەرباری چەندین لێكۆڵینەوەی تری تایبەت بە زانست و زانیاری وفەلسەفەی هەمەجۆر،خاوەنی ئەم هەموو زانست و زانیاریانەش خەڵكی ناوچەی خۆرهەڵات خۆیان بوون و هەر لەوێش هاتوونەتە دونیاوە ولەوێ گەشەیان بە بیروباوەڕیان داوە . گرنگترین دیاردەكانی فەلسەفە،  لەماوەی خوێندنگەی ئەسكەندەرییە خۆی لەبیردۆزی (ڕژانەوە) دەنوێنێ كە ئەفلوتینی میسری (270ز مردووە) دایهێناوە لەنێو كتێبی (نۆمینەكان) دایڕشتووە،كە گەردوونی لەسەر بنچینەی (گەردونناسی- ئایینی) شیكردۆتەوە، بەیەكەوە بەستنی هۆكار و پەیوەندی ڕەهای نێوان (هۆكار و ئەنجام) لەو ماوەیەدا لەژێر بیروباوەڕی (لەدایك بوونەكان) هاتۆتە دامەزراندن بەوەی كە لەخوای گەورە دەست پێدەكات و بە ژییری یەكەم و دەروونی گشت تێدەپەڕێ و دوای ئەمانەش دەروونە گەردیلەییەكان ئنجا بوونەوەرە ماددییەكان یەك بەدوای یەك لە دایكبوون تاوەكو كار لەسەر زەمین بكەن و هەریەكە لەم بوونەوەرانە یەك بەدوای یەك لەخوای گەورە ڕژاونەتەوە هەروەكو چۆن تیشكی خۆر لەخۆرەوە تیشك دەداتەوە و ئاو لە كانیاودا دەڕژێتە دەرەوە، بەڕێگەیەكی نزیك لە بیرۆكەی بەدوایەكاهاتنی هۆكارەوە، هەروەكو چۆن لەچوارچێوەی (لەدایك بوونەكان) ناسراوە،  بەڵام لێرەدا (تاكییە) نەك (جووتی) لەبەرئەوەی لەجیهانی (گەردوون) و لەمێژووی مرۆڤ و ژیاندایە.

فەلسەفە دوای هاتنی حەزرەتی (مەسیح) سڵاوی خوای لێبێت:
فەلسەفە دوای هاتنی حەزرەتی (مەسیح) سڵاوی خوای لێبێت (ماددەی لەگەڵ گیان) و(سروشت لەگەڵ ئەودیو سروشت) ی یەكخست، و (فەلسەفەی) لەگەڵ (شەریعەت) كرد بەیەك تاوەكو وەڵامدانەوەی گونجاو بەتێڕوانینی تەواوەوە بدات بە دەستەوە، هەروەكو چۆن لە ئیسلامدا هەمان تێڕوانین بەدی دەكرا.
فەلسەفەی كریستیان (مەسیحیەت) لەڕێگای ئەفلۆتین و قەشە (ئۆگستین) ەوە،وەڵامی فەلسەفەی ڕەوشتیانەی خۆی خستەڕوو.
بەڵام دوای رووخانی دەوڵەتی ڕۆمانی لەساڵی (478ز) بەهۆی چەند هۆكارێك لە خۆرهەڵات ڕێگەی گۆڕەپانی فەلسەفە بۆ چەند ڕەوتێكی هزری جیاجیا خۆشكرا، ڕۆڵی سەرەكی دەگەڕێتەوە بۆ چارەسەركردنی كێشەكانی گەردوون و كۆمەڵایەتی لەلایەن دانایانی خۆرهەڵات لەچوارچێوەی ئایینی یەكتاپەرستیەوە كە بەدەركەوتنی ئیسلام كامڵبوونی بەخۆیەوەدی.
ڕامانی ئەم دانایانە لە گەردوون و ژیان بۆگەڕان بەدوای چارەسەرێكی سەرتاپاگیری ئەوتۆ كە مرۆڤ بەمە نەبێت هەرگیز ڕاناپەڕێ و دەیانویست هاوسەنگی بۆ ژیان و میانڕەوی بۆپەیوەندییەكانی مرۆڤایەتی بگەڕێننەوە دوای ئەوەی كە لاسەنگ ببوون،  سەرباری گەڕاندنەوەی پێودانگەكان كە لەناوچووبوون وپێوەرە ڕەوشتیەكان كە بەهۆی لەخۆبایی بوون و توندی ستەم و زۆرداری بیانی تێك چووبوون.
سێیەم: فەیلەسوفانی موسڵمان لە خۆرهەڵات و خۆرئاوا:
مەبەست لەمانە بەشێوەیەكی گشتی فەیلەسوفانی موسڵمانە كە لە خۆرهەڵاتی ئیسلامی بەگشتی و بەغدا بەتایبەتی دەركەوتن،  بەغدا لەوساتانەدا لە ناوەڕاستی چەرخی دووەمی كۆچیدا ببووە مەڵبەندی سەركردایەتی ڕامیاری جیهانی ئیسلامی وبنكەیەكی شارستانێتی مرۆڤایەتی و شوێنی دیداری نێوان زانایان و فەیلەسوفان و سەرچاوەی زانست و زانیارییەكانی چەرخەكانی داهاتوو. بۆمان هەیە بەهۆی ئەو چالاكیە فەلسەفیەی كەلەم شارەدا دەركەوت ناوی (خوێندنگەی بەغدای فەلسەفی) لێ بنێین، شان بەشانی (خوێندگەی ئەسكەندەرییە) و ( خوێندنگەی ڕۆما) و (خوێندنگەی ئەسینا) ی فەلسەفی لەوەوپێش چونكە بەغدا كارێكی ئەوتۆی لەگۆڕەپانی فەلسەفەی ئیسلامیدا كردووە و كاریگەریەكەشی لە هیندستان و پاكستان و ئێران و توركیا درێژدەبێتەوە تاكو دەگاتی خۆرئاوا لە ئەندەلوس، فەیلەسوفانی بەغدا لە پلە و پایەی مامۆستا بۆخوێندكارانی فەلسەفە و زانیاری ئەو وڵاتانە دەژمێردران.

1- فارابی (ئەبونەسری كوڕی موحەمەد 339 ك -590 ز مردووە): 
بە مامۆستای دووەم ناودەبرا،  چونكە لێكۆڵینەوە لۆژیكییەكانی ڕێكخست و دەستێكی باڵای لە توێژینەوەكانی فەلسەفە و زانیاری و زمانناسی و ڕامیاری هەبووە،  لەبواری فەلسەفەی ئیسلامیشدا پێگەكەی لەئاستی پێگەكەی ئەرستۆی (مامۆستای یەكەم) ی فەلسەفەی یۆنانییە . زۆرباش لە فەلسەفەی كندی و خوێندكارەكانی لە بەغدا گەیشتووە جگەلەوەی وەك ئینسكلۆپیدیایەك ناسراوە چونكە زانیاری لەگەڵ فەلسەفە، و رامیاری لەگەڵ هونەر و پیشە و مۆسیقا كۆكردۆتەوە، لەبارەی گەردوونناسی و مۆسیقا ونۆشداری وبیركاری و كیمیا نووسینی چاكی هەیە و سەدەها بەرهەمی فەلسەفە و زانیاری پاش خۆی بۆ خوێندكاران بەجێ هێشتووە .
أ‌-	فەلسەفە لای فارابی: خۆی لە زانیاری بونەوەرەكان دەنواند واتە ئەوانەی كە هەن، بەدوای پێكهێنانی وێنەیەكی فەلسەفە سەبارەت بە جیهان (گەردوون) و ژیان لە لەچوارچێوەی سەرتاپاگیری واتە (كۆمەڵایەتی و سروشتی ) و (گەردوونی) دەگەڕا،و بایەخی بە لۆژیك دا شان بەشانی لێكۆڵینەوەكانی لە كتێبە لۆژیكیەكانی ئەرستۆ بە شێوەیەكی ژیرانەی رەخنەگرانە هەر بەو هۆیەشەوە بوو كە سەركەوتنی بەدەستهێنا لە لۆژیكی زمان (منطق اللغة‌) كاتێ‌ كە (لۆژیكی ژییری) بە(ڕێزمان)ەوە بەستەوە بە شێوازێكی زانستیانە چونكە لە لۆژیك گشتگیری و لە ڕێزمان تایبەتمەندێتی هەیە.
بەناوبانگترین كتێبەكانی بریتین لە (بیروڕای خەڵكی شارەچاكەكە) (ارا‌ء أهل المدینة‌ الفاضلة‌) و (بەدەستهێنانی بەختەوەری) (تحصیل السعادة‌) (ئاماری زانستەكان) (احصاء العلوم) ئەمەی دوایی بۆتە سەرچاوەیەكی زانیاری بۆ زانستەكان كە فەیلەسوفانی موسڵمان و بیانی،  و موسڵمانان و ناموسڵمانان سوودیان لێ وەرگرتووە.
ب‌-	 مایەی شانازیە بۆ فارابی كە یەكێكە لەو فەیلەسوفە دەگمەنانەی كە دەڵێن میزۆپۆتامیای كۆن(كلدانیەكان) سەرچاوەی دانایی (فەلسەفە)ن، لەوێوە بۆ میسرییەكان و یۆنانییەكان گواستراوەتەوە و لەوانیشەوە جارێكی دیكە هەر بۆ موسوڵمانان گەڕاوەتەوە بەمەشیان چالاكییەكانی ژیرایەتی بۆ ڕەچەڵەكی ڕەسەنایەتی شارستانێتی خۆی گەڕاندۆتەوە نەك هەروەكو چۆن هەندێ كەس بەهەڵەدا چوونە و ئەم چالاكییانە بەڕەهایی دەخەنە پاڵ یۆنانییەكان بە تەنهایی 
ج- بەڵام لەبارەی (زانیارییە مرۆڤایەتییەكان) و (چالاكییەكانی ژیریی): فارابی وای دەبینی پەیوەندی لە نێوان (وشە) و (بیرۆكە) لەنێو ناخی مرۆڤدا لەلایەك و لەگەڵ (ماناكانیانەوە) بەرامبەر بەجیهانی دەرەكی لەلایەكی دیكەوە هەیە.
فارابی وای بۆ دەچێت كە ئەنجامی هاوتابوونی (تاكی و بیرۆكە) و (كەرستە مادیەكەی) و مانا ورد و قۆڵەكەی لەژیاندا (زانیاری ڕاستەقینە) بەردەست دەكەوێت و بەسەر چەند بابەت و ئاستێك دابەش دەكرێن گرنگترینیان:
1-	زانیاری هەستەكی تایبەتمەندە بە دیاردەكانی ماددی و بەشەكی لە جیهاندا.
2-	زانیاری ژیرێتی،  پەیوەستە بە بابەتەكانی (سەرتاپاگیری) و (گشتگیری) ئەوانەی لێكۆڵینەوەكانی سەبارەت بە (سروشت و ئەودیو سروشت)پێك دێنن و بەرزترین پلەكانی زانیارییەكانی مرۆڤایەتین.

2- غەزالی (ئەبوحامد كوڕی موحەمەد) (505ك - 1111 ز)
أ‌- ئەم فەیلەسوفە بیرمەندە كەبە(لێكدەری بیركردنەوە)ش دەناسرێ‌، توێژینەوەكانی لە فیقه (ئایینناسی) و قسەناسیەوە چۆتە سەر (زانستی لۆژیك) و (فەلسەفە) و (سۆفیگەری). لەتوێژینەوەكانیدا پشتی بە بەرنامەكەی كە (بەرنامەی گومان) ی پێی دەوترێت بەست پاش ئەوەی نووسینەكانی لەبارەی (بوژاندنەوەی زانستە ئاینییەكان) و (ئامانجەكانی فەلسەفە) و (پەرۆشبوونی فەیلەسوفان) و (زانستی لۆژیك) دەستپێكرد تا دەگاتە كتێبی (ڕزگاركەری     سەرلێشیوان - المنقذ من الضلال).غەزالی هەریەكە لە (ژیریی) و (دەقی شەرعی) كردۆتە ڕێبازێكی گەیشتن بە ڕاستیەكان و هەریەكە لەو ڕێبازانە بوارێكی تایبەتی خۆی هەبووە و نابێت بەڵگەكانی ژیریی لە بابەتەكانی شەرعی(خواوەندی) بەكاربهێنرێت پاش ئەوەی ڕێگەدرا بە ژیریی كە توێژینەوە لە زانستی سروشتی بكات، هەر كاتێكیش كە حوكمێكی ژیریی لەگەڵ هی شەرعدا سەبارەت بە خواوەندییەوە نەگونجابا ئەوا غەزالی شەرعی پێش ژیریی دەخست لەبەر هۆكاری بیروباوەڕی(عەقیدەیی) ئامانجەكەی غەزالی لەگوماندا دەیویست بگاتە یەقین و ڕازی نەدەبوو ڕاستییەكان هەروەكو چۆن هەن لە یەكەم دەرفەتەوە وەربگرێ بەمەشیان بەرنامەكەی غەزالی لەبارەی فیقهەوە لەگەڵ هی سروشتی و خواوەندی جیابوو.
ب‌-	غەزالی ناتەبا بوو لەگەڵ ئەو فەیلەسوفانەی كە شوێن پێی فەیلەسوفانی یۆنانی كەوتبوون سەبارەت بە (كۆنیەتی ماددە) نەك خولقاندنی، یاخود ئەوانەی باوەڕیان سنورداریەتی زانیاری خوداوەندی و(گەڕاندنەوەی گیان - المعاد الروحانی ) لە رۆژی دوایی هەبوو (بەبێ‌ زیندووبونەوەی جەستە - لا البعث الجسدی)،  بابەتەكانی خواوەندی كە لە كتێبەكەیدا (پەرۆشی فەیلەسوفان - تهافت الفلاسفة‌) باسی كردووە ناچێتە ژێرباری (ژیریی مرۆڤی كەم درك بە نهێنیەكانی جیهانی غەیب)،  بەڵكو ئەمەیان تایبەتمەندە بە (ئایەتەكانی قورئانی پیرۆز و فەرمودەكانی پێغەمبەر د.خ) .بۆ نمونە بڕوابوون وتەسلیم بوون بە پیرۆزیەتی ڕاستی خواوەندی لە ئایەتەكانی قورئانی پیرۆز وەردەگرێت 
ت‌-	پاش ئەوەی غەزالی لە بەغدا ناودار و ناسراو بووە.
پ‌-	 لەدوا ساتەكانی ژیانیدا ڕووی كردۆتە دەروێشی (سۆفیگەریەتی) و بەغدای بۆ حەجكردن بەجێ هێشتووە و بۆ ماوەی دە ساڵ لە شامدا ماوەتەوە و لەدوایشدا ڕووی كردۆتە زێدی بابوباپیرانی خۆی لەشاری (گوس) لە خوراسانی ئێران، دوای ئەوەی دەستی هەڵگرت لەو هێرشانەی كە كردبوویە سەر فەلسەفە و فەیلەسوفان لەهەندێ‌ لەكتێبەكانیدا چونكە كاریگەری خراپی لەسەر فەلسەفە بەجێ‌ هێشت بەتایبەتی لەسەر خەڵكانی نەزان و ناڕۆشنبیر.ساڵی (505 ك) كۆچی دوایی كرد.


دووەم: فەیلەسوفانی خۆرئاوای ئیسلامی:
بیروباوەڕ لە (ژوورووی ئەفەریقا و ئەندەلوس) لەو گەشەسەندنەی شارستانێتی خۆرهەڵات دانەبڕابوو(لە فەلسەفە وزانست و قسەناسی)، ئەمەشیان دەگەڕێتەوە بۆ پەرەسەندنی پیشەی (نووسین و پەڕ وكاغەز) و بازرگانێتی كردن بەكتێب، بەرهەمەكانی فەیلەسوفانی خۆرهەڵات دەگەیشتنە بەردەستی خوێندكارانی خۆرئاوا ئەوانەی بەدوای زانست و زانیاریدا عەوداڵ بوون وخوازیاری ئەوەبوون سەردانی خۆرهەڵاتی ئیسلامی بكەن بۆئەوەی شوێن و بنكە ئایینیەكان و قوتابخانە زانستیەكان ببینن،  بەكورتی فێربوون لە زانایان و دانایانی خۆرهەڵاتی ئیسلامی ئاواتی فەیلەسوفانی خۆرئاوا بووە. 
دیارترین ڕواڵەتەكانی پێشكەوتنی شارستانیەت لە ئەندەلوس لەسەردەمی فەرمانڕەوایەتی حەكەمی دووەم (366كۆچی/ 971 زایینی مردووە) سەری هەڵداوە چونكە لەو سەردەمەدا كتێبی فەلسەفە و زانستی لە خۆرهەڵاتەوە بۆ ئەندەلوس هێناوە تا وای لێهات خوێندنگەكانی ئەندەلوس بوونە بنكەی ڕاكێشانی خوێندكارانی بیانی و ئەوروپی بۆئەوەی لەسەر دەستی فەیلەسوفانی موسڵمان لەم وڵاتەدا فێربن بەتایبەتی لەشاری قورتوبە .گەر بێتوو دەیەها لە فەیلەسوفانی خۆرئاوا بخەینە لایەكەوە ئەوا دەبێ لەبەردەمی (ئیبن روشد) تا دەگەینە (ئیبن خەلدون) بووەستین،  چونكە ئەمانە شوێنەواری چالاكییەكانی فەلسەفەیان لەو چوارچێوەیەدا بەرچاو و بەردەستە.
1- ئیبن روشد (ئەبو ئەبووەلید كوڕی ئەحمەد ‌) (595ك - 1191 ز):-
گەورەی قازییەكانی ئەندەلوسە و لەناودارترین پزیشكەكانی قورتوبە بووە بەناوبانگترین فەیلەسووفە لە فەیلەسوفەكانی خۆرئاوای ئیسلامی وئەندەلوس، هەندێ كەس (بە لوتكەی خوێندنگەی خۆرئاوا وئەندەلووس) ناویان بردووە شانبەشانی پلەوپایەی فارابی لە خوێندنگەی خۆرهەڵات له 

بەغدا ئەمەش بەهۆی بەرهەمەكانی وبەرنامەكەی و خوێندكارەكانی و ئەو كاریگەریانەی كە جێی هێشت.     
أ- كاریگەریەكەی:
لەپاڵ توێژینەوە پوختەكانی بۆ كتێبەكانی ئەرستۆ چەندین بەرهەمی لەبارەی (بەرنامە) و (زانیاری)یەوە هەبووە، لەمبارەیەوە خۆی بۆ بەرگریكردن لە (فەلسەفەو فەیلەسوفان) و (بیركردنەوەی فەلسەفەی زانستیانەی سەربەست) تەرخان كردبوو .ئیبن ڕوشد فەلسەفە ژیرییەكەی بەپێی پوختەی كتێبەكانی ئەرستۆ تۆماركردبوو هەروەكو چۆن فەیلەسوفانی خۆرهەڵاتیش لەبارەی شیكردنەوە ڕەخنە و ڕوونكردنەوە مامەڵەیان لەگەڵ (كتێبەكانی ئەرستۆ) كردبوو. ئیبن ڕوشد سەبارەت بە ئایین و فەلسەفە و دۆزینەوەی بەرنامەی بەڵگەكان وجیاكردنەوەی ڕاپۆرتی جیاكردنەوەی پەند و شەریعەت نووسیویەتی وەك بەرپەرچ دانەوەیەك بەرامبەر بە كتێبەكەی (پەرۆشی فەیلەسوفان) ی غەزالی. سەبارەت بە كتێبە فەلسەفیەكانی خۆی ڕاستی بیروڕای دەربڕیوە و نوسینەكانی لەبارەی پوختەی كتێبەكانی ئەرستۆ و كتێبی (كۆمار)ی ئەفلاتون بووە.
ب- بەرنامەكەی: 
ئیبن روشد بەرنامەكەی لەسەر بنەمای داننان بە سەربەستی ژیریی و إجتهاد لە بوارەكانی بیرو زانست داناوە و،  (إجتهاد) لە فیقه لەنێو موسڵمانان و فەقیهەكانیش ڕێپێدراوە، لەم بارەیەوە (ئیبن روشد) دەیگوت (گەرهاتوو فەقیه ئیجتهادەكەی ڕاست و ڕەوان بوو ئەوا دووچاكەی بۆ هەیە و گەر هەڵەشی كرد ئەوا چاكەیەكی هەیە) لێرەدا ئیبن ڕوشد بەڕووی نەیارانی فەلسەفە دەوەستێ و دەڵێ (ژییرەكان لە داناییدا باشترن گەر هەڵەش بكەن) ئەمەشیان داننانێكی شەرعە بەڕۆڵی فەیلەسووفان لە گەڕانیاندا بەدوای چارەسەركردنی ئەو جۆرە كێشانەی كە وەڵامی ڕوون و ڕەوانیان بۆ نییە،  بەم پێوانەیەشەوە دەبێ ژیرەكان پاداشت بكرێن سەبارەت بە هەڵسەنگاندنی توێژینەوەكانی فەلسەفەی ئیسلامی،  هەروەها پشتی بەهەمان بنچینەی مامەڵەكردنی لەگەڵ بەرهەمەكانی فەلسەفە بەستووە و دەڵێت (دەبێت پاداشت بۆ زیرەك بێت هەرچەندە هەڵەش بكات) تا گۆڕەپانەكەی فەلسەفە و فەیلەسوفانی لە تۆمەتەكانی دژیان بێگەرد بكات.
ت- ئامانجەكەی:
بەرنامەكەی ئیبن ڕوشد لەسەر (ژیری و سەربەستی و زانینی زانست و إجتهاد) داڕێژراوە دەیویست پەیوەندی نێوان (فەلسەفە) و (ئایین) پتەو بكاتەوە پاش ئەوەی ئەم جۆرە پەیوەندییە دووچاری خراپە ببوو لەخۆرهەڵاتی ئیسلامیدا.

هـ- فەلسەفەكەی:
ئیبن ڕوشد وای دەبینی كە دەبێ فەیلەسوف بەبەستنەوەی شتەكان هۆكاری پێویستی هەبێ‌ كە ئەنجامەكان بۆ هۆكارەكان ڕابكێشێ و درك پێكردن بەم پەیوەندییە و لایەنەكانی دەرفەت بۆ ژیر و هۆشمەند بڕەخسێنێ‌ تا(زانیاری ڕاست) بناسێ‌،  كاتێك ئەم وتەیەشی دەوت وەك بەرپەرچدانەوەیەك بۆ غەزالی كاتێ دانی بەبوونی هۆكارە (السببیة‌) نەدەنا،و ئەشعەریەكان كە (غەزالی) نوێنەریان بوو ئەوانیش دانیان بەبوونی (هۆكاری سروشتی) نێوان شتەكان نەدەناو لەیادیان نەبووە كە ئەمەیان بنچینەی (زانست و زانینی زانست ویەقینە) . هەربۆیەش ئیبن ڕوشد بەرگری لە فەیلەسوفانی دەكرد و تۆمەتەكانی غەزالی دژ بە فەیلەسوفان ڕەت دەكردەوە بەتایبەتی لەبارەی زانیارییەكانی خواو كۆنیەتی جیهان و گەڕاندنەوەی گیان، دەیگوت:  خوا لەوە گەورەترە كە زانیارییەكانی بەشێوەیەكی بەشەكی وەیان بەتێكڕای وەسف بكات و ئەوەی دەسەلماند كە زانیاری خوا وەك زانیاری ئێمە نیە تا پێوانە بكرێت بەمەش تۆمەتەكانی غەزالی هیچ مانایەكی بۆ نییە هەروەها (زانیاری خواوەندی) یشی بەشێوەیەكی گشتگیری وسەرتاپاگیری لێك دەدایەوە بەوەی كە هەمووان لە زانیارییەكانی دیكە دەچنە ژێر ركێفیەوەو سەبارەت بە كۆنیەتی ماددە و پەیدابونیان وای بۆ دەچوو كە ئەمەشیان تەنها (إجتهاد)ە و هیچ لەتواناداری خواوەندیەتی كەم ناكاتەوە،  چونكە موسوڵمانان لەوە حاڵین كە خوا دروستی كردون و ڕێكیخستوون و جوڵەی داونەتێ .
ئیبن ڕوشد وای دەبینی كە (زیندوبوونەوە) لەدواڕۆژدا (گیان و لەش) دەگرێتەوە، بەڵام بەشێوەیەكی وا لەشێوەی ژیانی ئێستاكەی مرۆڤی سەر دنیا ناچێت بەڵكو ئەم زیندووبونەوەیە بەستراوەتەوە لەلایەكەوە بە چۆنێتی ڕاستی كاری مرۆڤ و ڕەفتاری سەر دونیایی، لە لایەكی دیكەشەوە بە ناوەڕۆكی ژیانی دووەم و مەرجە میتافیزیكیەكان هەروەكو چۆن خوای گەورە تایبەتمەندی دەداتێ .
هەرچەندە فەیلەسوفان دەربارەی توێژینەوەكانی سەبارەت بە (سروشتی) وەیان (خواوەند) لەیەك جودان كەچی هەمووی لە بازنەی إجتهادی ژیری دەرناچێت و خاوەنیشی ناخاتە نێو بازنەی شەرمەزاری و بیركردنەوە،  بەم شێوەیە ئیبن ڕوشد ڕێگەی ڕاپەڕاندنی بیر و بەرنامەی لە دەوڵەتانی ژوورووی ئەوروپا سازكردووە، پاش ئەوەی كۆمەڵگەی ئیسلامی بەهۆی چەند هۆیەكی رامیاریەوە دوای ڕووخانی بەغدا و لەدوایش كەوتنی غەرناتە پاشەكشێی كردبوو لە شارستانێتی دابڕا و دواكەوت.
ئیبن خەلدون(808ك - 1206 ز)
وەلیەدینی كوڕی عەبدولڕەحمانی كوڕی موحەمەدی تونسی
ئیبن خەلدون جیهانی وا هاتۆتە بەرچاو كە گەورەترە لەوەی (هۆشی مرۆڤ) بۆی بچێت،  ئیبن خەلدون وای بۆچووە كە ماقوڵ نییە مرۆڤ لە هەموو شتێكی نێو گەردوون بگات تەنها بە لۆژیك و تاقیكردنەوە دوور لە (شەرع)! بە واتایەكی دیكە كۆی زانیارییە پێگەیشتووەكانی لە (لۆژیكی ژییری)و(تاقیكردنەوەوسروش) دەبنە بناغەی سەرەكی زانیاریەكانمان سەبارەت بەم بوون(الوجود)ە ئاڵۆزە.
أ- فەلسەفەكەی: فەلسەفەكەی خۆی لە ناوەرۆكی كتێبە ناسراوەكەیدا (پێشەكییەكەی ئیبن خەلدون- مقدمە ابن خلدون) پوختەكردووە لەبارەی نەهامەتی ڕووخان (محنة السقوط) و هۆیەكانی ڕاپەڕین (أسباب النهضة‌) لە بواری (كۆمەڵناسی) و (ئاوەدانكردنەوە و فەلسەفەی مێژوو)، باسی كورتەیەكی مێژووی فەلسەفە و لۆژیكی بۆ خوێندكاران كردووە لە میانەیەوە هەست بە پاشماوە خراپەكانی قۆناغی پاشەكشێی رامیاری هزری دەكرێت كە لە ئەنجامدا بۆتەهۆی ڕووخانی بەغدا ساڵی (1258ز) فەلسەفەی ئیبین خەلدون ڕووی كردۆتە خوێندنی (تاقیكردنەوەی مرۆڤایەتی) ئەویش لە چوارچێوەی عەرەبی ئیسلامی تاوەكو ئەنجام بگاتە ئەوەی كە(یاسا) ڕووداوەكان شی دەكاتەوە وەك ئەنجامێك كەلە هۆیەكانی جیانابێتەوە، بە واتای ئەوەی كە ڕووداوە مێژووییەكان وكۆمەڵایەتیەكان ئەنجامن و بەهۆیەكانی دوورو نزیك و ئاشكراو شاراوە دەبەسترێنەوە.
مرۆڤی ژیر (دانا) دەتوانێ لە تۆڕەكەی پەیوەندی شاراوەی دوا شتەكان بگات و ئەنجامە چەوتەكانی دووبارە نەكاتەوە ئەمەشیان (فەلسەفەی مێژووە). ئیبن خەلدون لە توێژینەوەیەكی تایبەت بە هۆیەكان دەڵێت (هەموو شتێك هۆی سروشتی هەیە و زنجیرەی هۆیەكان دەگاتە یەكەم هۆكار كە (خوای گەورەیە)
ب- مایەی شانازییە بۆ ئیبن خەلدون كە بەر لە زانایانی خۆرئاوا توێژینەوەی كردووە لەبواری كۆمەڵناسی و فەلسەفەی نوێ‌ وەك شارستانێتی و مێژوو) و كارتێكردنی ئاشكرای لەسەر ئەوروپا هەبووە، بۆیە بەسەرەتای سەرهەڵدانی مێژووی نوێی نەتەوەی عەرەبی دەژمێردرێت.
پ- ئیبن خەلدون بەشداری لەسازكردنی بیردۆزی گەشەسەندن كردووە و سوودی لە بیروڕا ی فەیلەسوفە موسڵمانەكانی پێش خۆی وەرگرتووە.
بیروباوەرەكانی (ئیبن خەلدون) سەبارەت بە رامیاری و دەوڵەت و شارستانیەت و كۆمەڵگە لەسەر بیرۆكەی (خولانەوەی زیندوو) دامەزراوە بۆ شتەكان و دامودەزگاكان و تاكەكەسان كەبە لەدایكبوون و لاویەتیەوە دەست پێدەكات و بە كەوتن (پیریەتی) تێپدەپەرێ و بە (مردن) كۆتایی پێدێت، ئەم خولانەوەیە و گۆڕانكاریانەی جیانەكردۆتەوە لە بابەتەكانی وەك (سروشتی دەسەڵاتدار) و (ئابووری) و(زانست) و (زانیاری)،  هەروەها یاسای هێز و یەكگرتنی كۆمەڵگە و پێشكەوتنە شارستانێتیەكەی لەسەر توندڕەوی بنیاد ناوە(واتە توندیی یەكگرتنی كۆمەڵگە) ئابووریەكی پتەویش كەلەسەر بەرهەمهێنانی ژیان وهۆكارەكانی دامەزرابێ‌ بنەماو بناغەی پێشكەوتن و خۆشگوزەرانییە چونكە زێدەی بەرهەم(واتە سەرڕێژی) لە خزمەتی پێشكەوتنی زانست وشارستانیەت دەخرێتەگەڕ بەپێچەوانەی كۆمەڵگەی بەكاربەر كە دەبێتە پاشكۆی بێگانە و بەلاوازی دەمێنێتەوە و هەموو كاتێك چاوەڕێی قەیرانی لێ‌ دەكرێت.
كاتێ ئیبن خەلدون ئازاری لە دواكەوتن و ناكۆكی و ناتەبایی نێوان عەرەبەكان دەچەشت خەڵكی لەوە ئاگادار كردەوە كە عەرەبەكان نەتەوەیەكی خاوەن شارستانێتی ڕەسەن و ڕەگ و ڕیشە قووڵن هەركاتێ بارودۆخێكی گونجاویان بۆهەڵكەوێ‌ دەتوانن سەر لەنوێ دەرفەت بقۆزنەوە و دواكەوتوویی و لەت لەت بوون وەلا بنێن و هەنگاو بەرەو پێشەوە بنێن.
ئیبن خەلدون سەبارەت بەستەم و زۆرداری و پاشكۆیاتی بێگانە و نەفامی و ناكۆكی و ناتەبایی كەلەو سەردەمەدا باوبووە تابلێی زوێرو بێزار بووە و ئەو چەرخەشی بەچەرخی (إعرابی) ناساندووە نەك (عەرەبی)! چونكە ئەوان لە ناوەرۆكی ئایین و ڕەوشتە چاكەكانی عەرەب و ئاینی ئیسلام نەگەیشتبوون. بەم پێیە ئیبن خەلدون بۆتە یەكێ لە ناودارانی عەرەب وموسلمانان بەتایبەتی و جیهان بەگشتی و توانیویەتی یاسای خولانەوەی كۆمەڵگە و فەلسەفەی ژیان دابنێت و لەپاش خۆشی كەس لەناوچەی خۆرهەڵات و خۆرئاوا پەرەی بە فەلسەفەكەی نەداوە،  دوابەدوای ئەو (فەلسەفە)و(كۆمەڵگە) هەنگاوی بەرەو دواوە ناوە و باری (چوونەناویەك)ی بەخۆیەوەدیوە.


 پرسیارەكانی بەشی پێنجەم

1- زانایانی قسەناسی چ لە بڵاوكردنەوەی هۆشیاری فەلسەفە هەبووە؟
2- جیاوازی نێوان قسەناسی و فەلسەفەی فەیلەسوفانی ئیسلام چییە؟
3- هۆی دامەزراندنی فەلسەفەی ئیسلامی چییە؟
4- فەیلەسوفە بەناوبانگەكانی ئیسلام چ كەسانێ بوونە؟ لەسەر دووانیشیان بدوێ.
پ5- مەبەست لە فەیلەسوفانی ئیسلامی خۆرئاوا چییە؟ دەوری ئیبن خەلدونیش لە فەلسەفەی مێژوودا چییە؟


