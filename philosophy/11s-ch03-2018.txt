
بەشی سێیەم

بابەتە گشتییەكانی فەلسەفە
لە پێشدا وتمان لە كۆندا فەلسەفە هەردوو مانای زانست و زانیاری دەگەیاند، فەیلەسوف دانایەو حەزی لە دانایی بوونەو لە هەموو زانیاریەكانی سەردەمی خۆی ئاگاداربووە، بەڵام گەشەسەندنی زانستە جۆربەجۆرەكان و جیابوونەوەی پسپۆڕیەتی لە زانستدا بوو بەهۆی سەربەخۆیی ئەم زانستانەو سەرهەڵدانی زانستی نوێ كە بەرەبەرە لە فەلسەفە دووركەوتنەوە كە لە پێشدا بە دایكی زانستەكان دادەنرا.
فەلسەفە بە سێ بابەتی سەرەكی و چەند لقێك مایەوە جگە لەوەی پەیوەندیشی لەگەڵ زانستە سەربەخۆكانی دیكە لە جێی خۆی مایەوەو ئەم جۆرە پەیوەندییە بە فەلسەفەی زانست ناونرا.
بابەتە گشتییەكانی فەلسەفە بریتین لە: بوون(الوجود) یان ئەودیو سروشت (هەروەها فەلسەفەی سروشتیش دەگرێتەوە)،وبیردۆزی زانیاری و بابەتی بەهاكان كە ڕەوشتناسی و لۆژیك و جوانناسی دەگرێتەوە، دوای ئەوە فەلسەفەی زانستەكانی دیكە دێن كە گرنگترینیان (فەلسەفەی یاساو فەلسەفەی ئایین و فەلسەفەی مێژوو و فەلسەفەی ڕامیاری و دەروون ناسی و كۆمەڵناسی و تێكرایی مێژووی فەلسەفەو پەروەردەناسی و زمانناسی)ن. لە خوارەوە كورتەیەكی ئەو بابەتانەو هەندێ لق و پاشكۆیەكانی فەلسەفە دەخەینەڕوو:
یەكەم: بابەتی بوون(ئەنتولۆژیا)كە ئەودیوسروشت (میتافیزیك) وفەلسەفەی سروشت دەگرێتەوە: 
لێكۆڵینەوەی بوون (الوجود) مانای ڕوانینە لە سروشتی بوون (الوجود)،زانستە سروشتییەكان لە بوون دەكۆڵەنەوە وەك تەنێكی گۆڕاو. سروشتناسی لە تایبەتەكانی تەن دەكۆڵێتەوە بێ تەماشاكردنی توخمەكانی. كەچی كیمیا لە پێكهاتەكانی دەكۆڵێتەوەو بۆ توخمەكانی دەیانباتەوە. زانستە بیركارییەكان لەبوون دەكۆڵنەوە لە ڕووی ئەوەی كە هەندە یان بڕە – چ ژمارە بن(زانستی بیركاری) یان شێوە بن (زانستی ئەندازیاری). زانستە دەروونییەكان لە دیاردە دەروونییەكان دەكۆڵنەوە، زانستە كۆمەڵایەتییەكان لە پێكهاتنی كۆمەڵگە و دیاردە كۆمەڵایەتییەكان دەكۆڵنەوە. لە نێو ئەم زانستانەدا زانستێك نییە لە بوون بكۆڵێتەوە، بوون چییە؟ واتا بوون بە گشتی و نەكرێتە بەشێكی بوون. ئەم زانستە لای پێشینان پێی دەوترا: ئەودیوسروشت(میتافیزیك). ڵێكۆڵینەوەی (بوون) تۆژینەوەی تایبەتی گشتییەكانی بوون دەگرێتەوە.
بەدانانی بیردۆزێك دەربارەی سروشتی جیهان و  ئاوا سەیر بكرێت ئایا ڕووداوە گەردوونییەكان و دیاردە سروشتییەكان لەسەر یاسایەكی چەسپاو دامەزراوە یان ڕێكەوت و ڕێكەوتنن. ئایا ئەو ڕووداوانە لە خۆیانەوە سەرهەڵدەدەن یان بە هۆكاری پێویست و بە پێی یاساكانی مادە وجوڵە بزووتنەوە دەڕۆن؟ ئەم لێكۆڵینەوەیە دەربارەی تایبەتیەكانی تەنی سروشتی و،  بوونی سروشتی لە كۆندا تا كاتی نیوتن (فەلسەفەی سروشت) ی پێ وتراوە. (زانستی سروشت) یان فەلسەفەی سروشت لای پێشینان بەبیركاری و ئەودیو سروشت بەشێك بووە لە فەلسەفەی بیردۆزی،  ئێستا كە لێكۆڵینەوەكانی زانستە سروشتییەكان سەربەخۆن بوون و، لێكۆڵینەوە گشتییەكان لەبارەی بوون لەچوارچیوەی ئەودیو سروشت (میتافیزیك) ماوەتەوە.

(میتافیزیك) "ئەودیو سروشت"
لقێكە لە لقەكانی فەلسەفە، بایەخ بە لێكۆڵینەوەكانی تایبەت بە گەردوون بوونەوەر و مرۆڤ دەدات، تا دەگاتە ڕادەی تێگەیشتن و شیكردنەوەیان. جائەگەر لۆژیك (منطق) بە ئامێری زانیاری ڕاستیەكان دابنرێت وبیردۆزی زانیاریش لە رێگەو ڕێبازی زانستی بكۆڵێتەوە ئەوا میتافیزیك خودی ئەو ڕاستییانە دەخاتە بەرلێكۆڵینەوە، لەگەردوون و جیهان بەگشتی بە بونەوەران و مرۆڤیشەوە .
‌أ.	مەبەستی میتافیزیك: جیهان و گەردوونی دەوروبەرمان تەنانەت مرۆڤ و بونەوەرانیش، ئەم هەموو شتانە هەمەچەشنی و هەمەجۆری بێ سنوور دەنوێنن.
مرۆڤ كاتێ كە دەڕوانێتە شتەكانی دەوروبەری ڕووبەڕووی هەمەجۆری و جیاوازی ئەوتۆی نێوان بوونەوەرەكان دەبێتەوە كە بەسەختی دەتوانێ پەیوەندی نێوان ئەوانە و لێكدانەوەكانی خۆی بەیەكدیەوە ببەستێتەوە. ئەرك ومەبەستی میتافیزیكیش كەمكردنەوە و ساكاركردنی هەمەجۆرییە و بەدیهێنانی جۆرە یەكبوونێكە كە هەموو بوونەوەرەكان لە ژمارەیەكی كەمی بیروباوەڕو چەمك و بۆچوونەكانی بیر و هۆش كۆبكاتەوە.
‌ب.	جیاوازی نێوان خوێندنگە میتافیزیكیەكان: خوێندنگەكانی میتافیزیك جیاوازن لە بارەی:
1- تێڕوانینی ناوەرۆكی گەردوون یان ڕاستیییە بنچینەییەكانی گەردوون:
یەكایەتی- ناوەرۆكی ڕاستی یەك شتە، بێجگە لە ئەو، ئەوانی دیكە دیاردە و وەسفی ئەم ناوەرۆكەن.
    جووتەكی- دەڵێت دوو ناوەرۆك بۆ ڕاستی هەن،  یان دوو ڕاستی بنچینەیی هەن هیچیان بۆ ئەوی دیكە ناگەڕێتەوە.
     هەمەجۆری- ئەمە وای دەبینێ كە هەمەجۆری ناوەرۆكی شتەكان بە كۆی ناوەرۆكەكان پێكدێن و بە بزربوونیان بزردەبن.
2- تێڕوانینی نەگۆڕ و گۆڕاو:
    فەیلەسوفانی نەگۆڕ: ئەم میتافیزیكیانە ڕاستییان لانەگۆڕە،ودەڵێن گۆڕان خەیاڵ وبەهەڵەداچوونە، یان دیاردەیەكی بێ‌ بایەخ و بێ‌ بەهایە.
   فەیلەسوفانی گۆڕاو:ئەمەیان راستی یاخود ناخی گەردوونە، ئەو نەگۆڕانەی كە لە دەوروبەرمان دەیبینین، پەردەیەكی ڕاستی هەمیشەیی نییە. 
3- هەڵبژاردنی ناوەرۆكەی بنچینەیی گەردوون:
نموونەیی: تێڕوانینێكی میتافیزیكیایە، گیان و بیرو بەها نموونەییەكان وەكو (چاكە) بە بنچینەو ناوەرۆكی گەردوون دادەنێت، جگە لەمانەش ئەوانی دیكە دیاردەیەكی مامناوەندی هزر و گیانن.
ماددەیی: ئەمەیان ماددە، بە بناغە و ناوەرۆكی گەردوون دادەنێت و دەڵێت شت بە گەڕاندنەوەیان بۆ ماددە و یاساكانیان شی دەكرێنەوە.
4-	تێڕوانینێك بۆ پەیوەندی نێوان خودێتی و بابەتییەتی (الذاتیة‌ و الموضوعیة‌):
پەیدابوونی زانیاری وەك لقێكی گرنگی فەلسەفە لە كۆتایی سەدەی (17) و كۆتایی سەدەی (18) سەرنجی لە تێڕوانین بۆ ڕاستی و گەردوون و جیهان لە بارەی بابەتیەتی یان ئەو شتانەی لە دەرەوەی خودی ئێمەدا هەن بۆ خودناسین و درك پێكردنمان گۆڕی، تا وای لێهات هەندێ لە فەیلەسوفەكان لە سۆنگەی خودناسین و درك پێكردنمان بۆ بابەت و جیهان دەیانڕوانیە بابەت و جیهان .فەلسەفەی واقیعی ئەم تێڕوانینەی ڕەتكردەوە بەوەی كە جیهان لەبوونی دا سەربەخۆیە و دوورە لە درك پێكردنی ئێمە پێیەوە، وتمان لێكۆڵینەوەی(بوون) لێكۆڵینەوەی بوونە بە شێوەیەكی ڕەهایانە ئەمەش پاكانەی پێویستی ئەم لێكۆڵینەوەیە، چونكە هەر زانستێك لێكۆڵینەوەی لایەنێكی یان بەشێكی بوونە (هەروەك نموونەمان بە بیركاری و كیمیا و.... هتد هێنایەوە). لەبەر ئەمە دەبێت زانستێك هەبێت لە (بوون) بەتەواوەتی بكۆڵێتەوە، بەڵام ئەو فەیلەسوفەی لە بوون دەكۆڵێتەوە، دارستانێك وەك دارستان دەبینێت نەك وەك درەختی تەنیا. بیانویەكی دیكە بۆ ئەم لێكۆڵینەوە ئەوەیە كە هەر زانستێك پەسەند و سەرەتا بەكاردەهێنێت بێ دەرخستنی ڕاستی یان بەڵگە، بۆ نموونە زانستی ئەندازیاری بە پەسەندی بەڵگەنەویستەكی دەست پێدەكات وەك ئەوەی دەڵێ‌: دووهێڵی تەریب ناگەنە یەك، زۆری دیكە لە بەڵگەنەویستە ناسراوەكانی (ئۆكلیدس) كە هەموویان پشت بە گریمانی (شوێن) دەبەستن، بێ ئەوەی ڕوونی بكەنەوە كە شوێن وڕاستییەكەی و جیهان لەزانستە سروشتییەكان چین ؟ وادادەنێن (ماددە) هەیە و یاسایان بۆ دادەنێن، یاساكانی (هۆكارەكان) و (بێ پێچەوانەیی) بە گریمان وەر دەگرن، بەڵام ئەركی ئەوان نییە لە ڕاستی ماددە یان (دروستی هۆكارەكان) و (پێچەوانە) بكۆڵێنەوە، ئەوەی لەمە دەكۆڵێتەوە(میتافیزیك) ە یان (زانستی بوون) ەو، هەروەها دەربارەی چەمكی كات(الزمان)هەمان شت دەوترێت.

دووەم:بیردۆزی زانیاری (ئیپیستمۆلۆجی) Epistemology:
ئەم لێكۆڵینەوەیە وەڵامی ئەم پرسیارانەی خوارەوە دەداتەوە:
أ‌.	زانیاری چییە؟ پرسیارێكە دەربارەی خودی زانیاری خۆی؟
ب‌.	لە چی زانیاری وەردەگرم؟ ئەمە پرسیارێكە دەربارەی بنچینەی زانیاری وسەرچاوەكەی.
ت‌.	ئایا دەكرێت زانیاری دەستكەوێت؟ ئەمەش پرسیارێكە دەربارەی دروستی زانیاری و سنوورەكەی.
بابەتی زانیاری لەلایەن فەلسەفەی نوێ دروست نەبووە، فەیلەسووفانی هەموو فەلسەفەكانی پێشوو ئەو جۆرە پرسیارانەیان كردووە، بەڵام لە نێو بابەتی (بوون) یان بابەتی سروشت و جیهانی دەرەكیدا لێیان كۆڵیوەتەوە. هەرچی لە فەلسەفەی نوێ دا گیروگرفتی زانیاری بووەتە گرنگترین بەشی فەلسەفە و لێوەیەوە تەماشای گیروگرفتی (بوون) دەكرێت. بیردۆزی زانیاری لە گومانكردن و گومان نەكردن و لە ڕاستی دەكۆڵێتەوە، ولەجیاكردنەوەی زانستی بەڵگەنەویستانە و زانستی پەیداكراو، یان لەزانیاری دەست نەكەوتوو و زانیاری دەستكەوتوو لەتاقیكردنەوەكان و مەرجەكانی زانییاری ڕاستی دەكۆلێتەوە،لە گەڵ ڵێكۆڵینەوە لە مەرجەكانی زانیاری جیاكردنەوە لەنێوان ئەو زانیاریانەی خودی خۆمان هەمانە وئەوانەی لەدەرەوەی خودی خۆمان وەرمان گرتووە. سەرچاوەكانی زانیاری چین و چۆن درك پێكردن بەو شتەی كەدركی پێ دەكرێت بەیەكەوە دەبەسترێنەوە؟ بۆ نموونە چۆن دەزانم ئەمە كورسییە و پشیلە نییە.
دەگەڕێینەوە سەر پرسیارەكەی (أ) زانیاری چییە؟ لێرەدا دوو ڕێباز (مذهب) ی گەورە دەربارەی ئەم پرسیارە دەبینین: یەكەمیان: دەڵێت ئەوەی بە هەستەكانمان و بە ژیریی (عەقل) دەیزانین، ئەنجامی شتێكی ڕاستەقینەیەو لەدەرەوەدا هەیە لەتێگەیشتنمان جیایە،كەواتە زانیاری بەم پێیە درك پێكردنی شتەكانە بەهۆی هەستەكان وژیریی وەك چۆن لە واقیع دا هەیە. شت هەیە ڕەشە یان سوورە، چونكە سیفەتێكی وەهای هەیە كە ڕەشی كردووە و هەست بە ڕەشیەكەی یان سووریەكەی دەكەین. ئەم سیفەتە مسۆگەر هەیە، جا ئایا كەسیك دەیبینی یان نەی دەبینی. ئەمە (ڕێبازی واقیع) ی پێ دەوترێت .دووەمیان:  (ڕێبازی دیاردەكان) یان (ڕێبازی نمونەیی) كەوا دەبینێت (ئەوەی لە دەرەوەیە) و (ئەوەی لەبیردایە) زۆر جیاوازن. بەم پێییە زانیاری درك پێكردنی شتەكان نییە وەك چۆن لە واقیع دا هەن و وێنەیەكی وەك خۆشی نییە، وەك واقیعیەكان دەیڵێن، بەڵكو درك پێكردنی شتەكانە وەك بۆمان دەردەكەوێت و، جیهانی دەرو پشتمانیش بەرهەمی ژییریمانە. 
دەرباری پرسیارەكەی (ب) كە لە چی زانیاری وەردەگرم، واتا سەرچاوەی زانیاری چییە؟ هەروەها لێرەشدا دوو ڕێباز هەن، یەكەم:(تاقیكارییەكان) یان (هەستییەكان):  كە وتوویانە تاقیكردنەوە سەرچاوەی زانیارییە یان بەلای كەمی بنچینەكەیەتی، تاقیكردنەوەش دوو جۆرە: یان لە هەستە دیارەكانەوە وەرگیراوە وەك بیستن وبینین، یاخود لە دەروونەوە(ناخەوە) هەڵقوڵاوە. درك پێكردنی شتە دەرەكییەكان وەك بینینی ئەم كورسییە سپیە، (هەستپێكردن)ی پێ دەوترێت. درك پێكردنی شتەكانی دەروون(ناخ) وەك مانای (كورسی سپێتی) ئەوا ( ڕامان) ی پێ دەوترێت. وتویانە ئەگەر تاكە كەسێك هەموو هەستەكانی نەمێنێت هیچ شتێك دەربارەی ئەوەی كە لە دەوروبەری یان لەناوەوەی دا هەیە نازانێت. دووەم: بەرامبەر بە ئەوانیش ڕێبازانی (ژییرییەكان) وتویانە: (زانیاری بە بیروژییری پەیدادەكرێت، ئەوەی بەهۆی هەستەكانەوە بۆ ژییری دەردەكەوێت ئەوا ڕووی دەرەوەی خەڵەتێنەری شتەكانە و هەستەكان هەڵە دەكەن چونكە بەش بەش و تاك تاكەن، كەچی زانست و فەلسەفە لەسەر گشتێتی و درك پێكردنی پەیوەندییەكان نەبێت دانامەزرێن)،  بۆ نموونە (هۆكارەكان) بێ ژییری ناكرێت. لە پاشاندا چۆن لەو شتانە بگەین كە هەستیان پێناكرێت وەك خوای پەروەردگار(جل جلالة‌). هەندێك لە بەرهەڵستی تاقیكاریەكان و دان نەنان بەكاری هەستەكان و تاقیكردنەوە زۆر وەستان و، وای بۆ چوون شت لە دەرەوە نایەتە دەروونەوەو ناشێت دەروونێك شتێك دابێنێت ئەگەر بێتوو لەبنەڕەتدا ئەو شتەی تێدانەبێت .
هەرچی سێیەم پرسیارەكەیە (ج) دەڵێت: ئایا دەكرێت زانیاری وەربگیرێت؟ واتا ئایا زانیاری یەقینە؟ لێرەدا سێ ڕێبازمان هەیە: ڕێبازی (یەقین) كە تاقیكاریەكان و ژیرییەكان نوێنەرایەتی دەكەن و هەردوولا باوەڕیان بەوە هەیە كە توانای زانینی شتانمان هەیە. بەرامبەر بەمە ڕێبازی دووەم و سێیەم هەن. هەرچی ڕێبازی دووەمە ڕێبازی (گومان)ەو خاوەنی دان بە شیانی زانیاری و توانای مرۆڤ بەسەریا نانێن و، هیچ ڕایەك نادەن. هەرچی ڕێبازی سێیەمە ڕێبازی (ڕەخنەگری) یە ئەوانە ووتویانە پێش ئەوەی لە یەقین بوونی زانیاری یان گومان لێكردنی بدوێین، لەسەرمانە كە لە سنووری زانیاری بكۆڵینەوە بۆ نموونە ئایا هەستەكان و پێكهاتەی (ژییری) مان دەتوانن شتەكان بزانن، ئەگەر دەتوانن تا چ ڕادەیەك؟ كە (ئیمانوئیل كانت) پێی هەڵساوە.
 
   أ‌-بیردۆزی زانیاری:
لقێكە لە لقەكانی فەلسەفە لە زانیاری مرۆڤ و جۆرەكانی و پلە جیاجیاكانی دەكۆڵێتەوە،و سنوورو تواناداریەكەشی دەستنیشان دەكات.

ب- پلەكانی زانیاری:
زانیاری پلەدارە،لە گومان و بۆ چوون وبە هەست دەست پێدەكات بەدرك پێكردن و بیر تێدەپەڕێ تا دەگاته ‌ڕاستی تەواو كە گومان پێی ناگات، وەك ئەو نموونانەی كە لەبیركاری دەستمان دەكەوێت 1+1=2، س= س زانیاریەكی ڕاست و ڕەوانە گومانی لێ ناكرێ، ئەمەش نموونەیەكە زاناو مرۆڤ و فەیلەسووف بەئاواتی ئەوەن بگەن پێی، بەڵام گەیشتن بەو ڕاستی یە هەرگیز ئاسان نییە، بۆیە نموونەیەكە فەیلەسووفان دەیانەوێ بەپێ ی توانا لێیەوە نزیك ببنەوە. درك پێكردن مانای زانین یان تێگەیشتنی بابەتەكانی هەستەكییە وەك درەخت و خانوو وپەرتووك.بەڵام گومان مانای بڕوانەكردن و نەبوونی یەقینە. هەندێ جار گومان قۆناغێكە لە قۆناغەكان بۆ گەیشتن بە یەقین. كەچی بۆچوون دەست نیشانكردنی زانیارییەو سەرەتایەكە بۆ كاری ناسین كەلە داننان بە نەزانین دەست پێدەكات تا دەگاتە زانیاری یەقین. 

جۆرە سەرەكییەكانی زانیاری
زانیاری جۆراوجۆرە تەنها باسی سێ جۆریان دەكەین:
1-	هەستزانی(زانینە هەستییەكان):
بیستن وبینین وتام وچێژ ودەست لێدان هەمووی هەستی جۆراوجۆرمانن ولە شتەكان وڕووداوەكانی دەوروبەرمان ئاگادارمان دەكەنەوە.زۆر لەفەیلەسوفان ئەو هەستزانیەی كەلەرێگای تاقیكردنەوەكانەوە پێمان دەگات بەكارێكی سەرەكی دادەنێن وهەندێكی دیكەیان بە سەرچاوەی یەكجاری زانیاری دەژمێرن،ئەوانەی دوایی وای بۆ دەچن كە هەر چەندە زانیارییەكان شێوەی ڕووت یان گشتیان هەبێ ئەوا دەبێ هەر بگەڕێنەوە سەر بنەڕەت وسەرەتاكانی تاقیكاری هەستەكی. كەچی هەندێ لە فەیلەسوفانی دیكە زۆر بە ووردی ڕەفتار لەگەڵ هەستەكان دەكەن چونكە هەڵمان دەخەڵەتێنن و جارجار رێمان لێدەگۆڕن، بۆ ئەم مەبەستە نمونەیان هەیە وەك شكانەوەی شێوەی دارێك كە دەخرێتە ناو ئاوەوە یان ئەو سەرابەی كە لەسەر رێگا بەرچاو دەكەوێت،وزۆری دیكە كە بە (هەڵخەڵەتاندنی بینین وهەست)ناودەبرێن.


2-	هۆشزانی (زانینە هۆشییەكان):
هەندێ لە فەیلەسوفان دەڵێن هۆش(ژییری) خاڵی هاوبەشی نێوان هەمووخەڵكانە،و هۆش(ژیریی) بە زۆر كاری هەمەچەشن هەڵدەستێ كە بەبێ ئەو زانیاری بەدەست ناهێنرێ‌. دەڵێن هەر هۆشە درك پێكردن ڕێك دەخات و دەیخاتە بەر بەراوورد و بە یەكیان دەبەستێتەوە و بەشێوەیەكی ڕێك یەكیان دەخات. دەرەنجامەكانیش لە پێشەكییە دیاریكراوەكان و لەزانیارییەكان دەردەهێنێت،  هەرچی دەرئەنجامی لۆژیك و بیركاری هەن هەموویان ئەنجامی كاری ژیریی(هۆش)ن. هەر هۆشیشە پەیوەندییەكانی نێوان هزرە جیاجیاكان پوختە دەكات. واش دەبێ هۆش لەمیانی چالاكییەكانیدا پشت بە زانیاری هۆشی دیكە یان زانیارییەكانی تاقیكاری ببەستێت. بۆ نموونە كۆمەڵناس كۆمەڵگەی جیاجیا لە ڕێگەی تاقیكاری وتێبینی و ژیان بەنێویاندا دەخوێنێ‌ و پاشان هەر لەڕێگەی هۆشەوە هاوچەشنی و جیاوازی نێوان كۆمەڵگەكان دەست نیشان دەكات. فەیلەسوفان هەن دەڵێن هۆش هەر خۆی بەتەنهایی دەتوانێ لە ڕاستییەكان بگات. هەندێكی دیكە هەن لەو بڕوایەدان كە تاقیكاری بەتەنهایی بەم مەبەستە هەڵدەستێ.بەڵام ئەوەی ئەمڕۆكە باوە ئەوەیە كەمرۆڤ خاوەن هۆش و هەستە سەرباری توانای دیكە كە خوای گەورە پێی بەخشیوە،وزانینی ڕاستیەكان بەدەست ناهێندرێت ئەگەر پشت بەو هەموو توانایانەوە نەبەسترێت. 

3-	پەیبردن (الحدس):
گەر هەستزانی پشت بە درك پێكردنی ڕاستەوخۆ یان ناڕاستەوخۆ ببەستێ لەرێگەی هەستەكانەوە،وهۆشزانی پشت بەگشتاندن و دەرئەنجامی هۆشەكان ببەستێ، ئەوا پەیبردن پشت بە درك پێكردنی هونەری دەبەستێ‌، وەك هەست كردنمان بەپارچە مۆسیقایەكی هونەری یان تێڕامانمان بۆپەیكەرێكی داتاشراو. بەڵام سووسەی سۆفیگەرانەش هەیە كە هەندێ جار بە (زانیاری چێژلێوەرگرتن) ناو دەبرێت ئەوا بەگوێرەی ئەوەبێت لەڕێگەی هەست و دڵەوە لە شتەكان دەگەین هەروەك سۆفیەكان وادەڵێن.
 ج- ڕاددە و سنووری زانیاری: 
زۆر لە فەیلەسوفان دان بەوەدا دەنێن كە زانیاری مرۆڤ سنووردارە، فەیلەسوفانی زانیاری دووچاری كێشەی رێژەیی زانیاری سەبارەت بەو ڕاستیانەی كە دەیانزانین بوونەتەوە بەوەی كە هەمیشە دەكەوێتە ژێر كاریگەری ئەو بارودۆخەی كە دەوری ڕاستیەكانی داوەو ژێر كاریگەری هەڵوێستی مرۆڤایەتیمان لەم بابەتە.زۆر جار هەموو ئەو زانیارییانەی كە پێویستمان پێیەتی لە هەگبەماندا نییەو ناتوانین بڕیاری كۆتایی لەسەر شتەكانی خۆمان بدەین، زۆر جاری دیكەش كارتێكردن لە بیرو بۆچوونەكانی خەڵكی دیكە زۆر ئاسانترە ئەگەر هاتو پێداویستی وهۆكارەكانی ئەم كارتێكردنەمان زانی.

(سێیەم) بابەتی بەهاكان یان فەلسەفەی بەهاكان (ئەكسیۆلۆژی):
مەبەست لە (بەهاكان) هەڵسەنگاندنی شت و خەمڵاندیێتی، چونكە شێوازە بۆ هێنانەدی مەبەست یان لەبەرئەوەی خۆیان مەبەستن،ئەوەی دواییان دەكەوێتە چوارچێوەی فەلسەفەی بەهاكان (ئەكسیۆلۆژی). كە بۆ سێ شتیان بردۆتەوە:(ڕاستی و چاكەو جوانی). ئەم بەهایانە بە بەهای خۆیەتی(خودیەتی) ناوبراون بەرامبەر بە (بەهای دەرەكی)، بۆنمونە جوانی گوڵ بۆ خودی (خۆیەتی)، بەڵام بەهای ئوتۆمبیل بەستراوە بەو خزمەتەی دەیگەیەنێت، بۆیە (دەرەكیە).
بابەتی چاكە بریتییە لە زانستی رەوشت یاخود فەلسەفەی رەوشت.بابەتی جوانی بریتییە لە زانستی جوانی (جوانناسی) یاخود فەلسەفەی جوانی. بابەتی راستی بریتییە لە زانستی لۆژیك.

1-	فەلسەفەی ئاكار(فلسفە الأخلاق):
(ئاكار ناسی) یان فەلسەفەی ئاكار  زانستێكە ئەو مەرجانە دادەنێت 
كە پێویستە لەكردەوەكانی مرۆڤدا هەبن بۆ ئەوەی ببێتە بابەتێكی رەوشتیی، یان ئەو زانستەیە كە نموونەی بەرز دادەنێت بۆئەوەی رەفتاری مرۆڤی پێ‌ دیاری بكرێت، كەواتە زانستێكی(پێوانەییە)یە واتە لەوە دەكۆڵێتەوە كە هەڵسوكەوتی مرۆڤ دەبێت چۆن بێت، فەلسەفەی رەوشت بابەتێكە لەبابەتەكانی فەلسەفە كەلە سروشتی رەفتاری رەوشت وحوكم و مەرجەكانی ڕەوشت دەكۆڵێتەوە،و رەوشت گرنگی بەوەدەدات بگاتە پرەنسیپە گشتیەكان و چەمكە بنەرەتیەكان كە رەفتاری مرۆڤی لەسەر دامەزراوە، بەڵام مەبەست لە رەفتاری رەوشت هەموو ئەو كردەوانەیە كەبە ئەنقەست لەلایەن كەسێكی هۆشیار ئەنجام دەدرێت كەلەدەرەنجامەكانی ئەو كردەوانەی ئاگاداریشە كە ئەنجامیان دەدات .
بابەتەكانی ئەم زانستە ئەمانە دەگرێتەوە:
‌أ-	بنچینەی هەستی رەوشتەكانمان.
‌ب-	ئەو پاڵنەرەی وامان لێدەكات كەهەستە رەوشتیەكانمان جێبەجێبكەین.
‌ج-	مەبەست و ئەنجامە كۆتاییەكان كە بەكارە ڕەوشتییەكانمان دەمانەوێ بیگەێنین.
‌د-	ئەو پێوەرانەی بەكاری دەهێنین بۆ پێوانەكردنی كارەكانمان وحوكم لەسەردانی بەباش یان خراپ.
بەكورتی بیرمەندانی بواری ئاكار كۆك نین لەسەر سروشتی پرەنسیپ و بەهاكانی ئاكار چونكە هەندێكیان دەڵێن مرۆڤ دایناون دواتر بەپێی چەند رێسایەكی كردارەكی كە لەسەر كەڵك و بەرژەوەندی خۆیەتی دامەزرابوو پەرەی سەند بۆ چەند ڕیسایەكی دیكە كە لە سەر كەڵكی گشتی دامەزرا،تا لەكۆتاییدا بووبە پرەنسیپە رەوشتیە چەسپاوەكان(جێگیرەكان) كەنەتوانرێ‌ دەستكاری بكرێت. كەچی هەندێكی دیكە پێیان وایە رێژەییە، واتە لە كۆمەڵگەیەكەوە بۆ كۆمەڵگەیەكی دی لە كەسێكەوە بۆ كەسێكی دیكەش جیاوازە. بەڵام زۆربەی فەیلەسوفانی رەوشت بۆچوونیان وایە بنەما رەوشتیەكان (پێوەرەییە)و ڕەهاو رێژەیی نییە، جیاوازی نێوان گەلان و سەردەمەكان پەیوەندی بە ناوەرۆكی پرەنسیپ و بەها رەوشتیەكانەوە نییە، بەڵكو پەیوەندی بەلێكدانەوەی ئەو پرەنسیپ و رێسا رەفتاری و دابو نەریتانەوە هەیە.
بەڵام چۆن كردارەكانمان پێوانە دەكرێ ؟ فەیلەسووفەكان بۆ یاسای خودی تاكەكەسی دەیگێڕنەوە (واتە بۆ بوونی یاسایی رەوشتی لەسروشتی مرۆڤداكە، بریتییە لەویژدان، یاخود دەنگی ناوەوە یاخود دەنگی هۆشمەندی كە پێی دەڵێن(هۆشمەندییەكان)، فەیلەسوفانی سەردەمی شۆڕشی فەڕەنسی و هەروەها (كانت)یش هەمان شتیان پێ وتوە، هەندێ‌ لەم فەیلەسوفانە دەلێن تەنها هۆش سزای سەرپێچی ئەركەكان نادات، بەڵكو (هەست) یان هەست بەئازاركردنی زۆری هەمەجۆر سزا بەخشە. دژ بەم یاسا خۆیەتی(خودێتی)یە هەیانە باوەڕی بە یاسای دەرەكی هەیە لە خوای پەروەردگار یان سزای یاسا مەدەنیە دانراوەكانی دنیایی،یان كۆمەڵگە ودەوڵەت،بۆیە مەسەلەكانی ئازادی و دادپەروەری و یاساش هەر بەمانە بەستراونەتەوە.

 2- فەلسەفەی یاسا:
هەندێ لەلێكۆڵەران فەلسەفەی یاسایان كردۆتە لقێكی فەلسەفەی ئاكار،  لەپاشاندا لە لێكۆڵینەوەی ئەو پەیوەندییەی كەیاساو ڕەوشت بەیەكەوە دەبەستێتەوە كردیان بە پاشكۆیەكی لێكۆڵینەوە ئاكارییەكان، تا لەكۆتاییدا چووە نێو چوارچێوەی فەلسەفە زانستیەكان. بیرۆكەی دادوەری كە دەوڵەت بریاری لەسەردەدات، جیاوازە لەگەڵ بیرۆكەی ئاكار  كە لەناخەوە ویژدان یان ژیری دەیسەپێنێت. كەچی دادوەری یاسایی لەفەلسەفەی یاسادا كۆمەڵێك یاسان كە دەوڵەت بەسەر دانیشتواندا دەیسەپێنێت. (كانت) (یاسایی كردەوە)ی لە ڕەوشت جیاكردۆتەوە، واتە فەلسەفەی یاسای لە فەلسەفەی ڕەوشت جیاكردۆتەوە، چونكە ئێمە لە یاساكاندا بایەخ بەشتەدیارەكان دەدەین، بۆ نموونە پەیڕەوكردنی یاسا بەكردەوە یان بەكارێكی دیار،پەیوەندی بە نیازەوە نییە تەنها ئەوە نەبێت كە ببێتە هۆی كردەیەكی دیار چونكە دەوڵەت سزای كەس نادات لەسەر ئەوەی چی لەدەروونیدایە(ناخیدایە)،وە ئایا بیرلەئەنجامدانی تاوان دەكاتەوە یان نیازی چاكەی یان خراپەی هەیە؟. فەلسەفەی یاسا راستەوخۆ بایەخ بە ڕاستییەكانی یاسای بەشەكان نادات، بەڵكو بایەخ بەو پرەنسیپە بنچینەییانە دەدات كە زانایانی یاسا دای دەنێن،  لەگەڵ بایەخدان بەو بیردۆزە گشتییانەش كە زانستی یاسای تایبەتی دایدەنێت.
 دەكرێت بابەتەكانی فەلسەفەی یاسا بەم شێوەیە كورت بكرێنەوە:
‌أ-	فەلسەفەی یاسا لە زانیاری و لۆژیك دەكۆڵێتەوە كە زانستی یاسا پەیڕەویان دەكات، بەو چەمكە گشتییانەش كە لە زانستی یاسادانان وهی دیكە بەكاردەهێنرێنو ناكرێت لەزانستی بەشەكاندا دیاری بكرێت وەك چەمكی (كردەوە) و (نیاز) و (ویست) و (مەبەست) و (هۆ) وخودی واتای (یاسا) و(ئازادی و هەڵبژاردن)، هەروەها لێكۆڵینەوەی لۆژیكی ئەو بەرنامەیەی كە شارەزایان(یاسازانان) یان یاسادانەران پەیڕەوی دەكەن، لە ئەركی فەلسەفەی یاسایە.
‌ب-	لێكۆڵینەوەی ئەو چەمكە سەرەكییانەی زانستی یاسا بەكاریان دەهێنێت و جیا لەزانستەكانی دیكە تایبەتە بەخۆی، وەك چەمكی(دادوەری)و (سزا)و (پاشكۆیاتی)و (كەسیێتی)و (خاوەنداریێتی).
‌ج-	لێكۆڵینەوەی بیردۆزیی یاساگشتیەكان: بۆ نموونە مەبەست لەسزادان چییە؟ هەندێ وتوویانە مەبەستەكە ڕاگرتنە، و هی دیكە وتوویانە چاككردنەوەیە، كەسانی دیكە وتوویانە مەبەستەكە سزایە دادوەری چییە؟ لێرەدا دوو بیردۆز هەیە:
بیردۆزی یەكەم: بنچینەی دادوەری دەباتەوە بۆ ئامادەكاریەكی خۆڕسك یان بۆ چەمكی(سەربەستی كەسێتی).
بیردۆزی دووەم: دەڵێت دادوەری چەند ڕێسایەكی ڕەفتارەو جۆرە سزایەك كۆی دەكاتەوە، مێژوو بەپێی بارودۆخ دایاندەنێت. بۆنمونە ڕێساكانی ڕەفتار پەرەدەسێنێت بەڵام ژیری یان تێڕوانینی پوخت سەرچاوەكەی نین! بەڵكو واقیع(ڕیالزمی) و شارەزایی واقیع و مێژوو سەرچاوەكەیەتی.

3- فەلسەفەی جوانی: 
بابەتێكە لە بابەتەكانی فەلسەفە لە سروشتی جوانی و بابەتەكانی جوانی دەكۆڵێتەوە لەرووی لۆژیكی چێژوەرگرتن وبابەتی جوانیەكە، دیسانەكە ئەو كێشانەی كە لەمیانەی رامان لەسروشتی جوانی وبابەتەكانی جوانی و هونەریەكەی دووچارمان دەبێت چارەسەری دەكات.
فەلسەفەی جوانی هەڵدەستێ بە ڵێكۆلینەوەو شیكردنەوەی چەمكی جوانی و بەها جوانییەكان وەكو سادەیی و رێكوپێكی و هەماهەنگی و بەیەكەوە گونجان، هەروەها هەڵدەستێ بە شیكردنەوەی بابەتەكانی جوانی سروشتی،وەك دیمەنی دارێك لەكەنار رووبارێكەوە، هەروەها ئاماژەش بۆ بابەتەكانی هونەری دەكات وەك پەیكەری(شەهرەزاد و شەهریار)و پەیكەری ئازادی و لایەنە جوانەكانیان دیاری دەكات. 
بەهاكانی جوانی چەند جۆرێكن لەوانە:
‌أ-	شێوەییە:بەستراوەتەوە بەپەیوەندییەكانی نێوان ڕەگەزەكانی بابەتەكە.
‌ب-	ماد‌یە: بەستراوەتەوە بەو ماددەییەی كە بابەتەكەی لێ پێك دێت.
‌ج-	دەربڕینە‌: بەستراوەتەوە بەو مانایەی بابەتەكە دەری دەبڕێ. 
گەر شیعرێك بكەینە نموونە ئەوا شێوەیەكی پەیوەستە بە كێشەكەی كەچی لایەنی مادی وشەكانی بەر گوێچكە دەكەوێ و دەخوێندرێتەوە لەوكاتەدا لایەنی گوزارشت لە بیرۆكەی‌ ماناكانی دەردەبڕی. جوانیناسی ئەزموونی جوانی بەهرەی هونەرمەندان دەگرێتەوەو ئەم شاكارانەش تەنها هەر وێژەو هونەر ناگرێتەوە، بەڵكو تێدەپەڕێ بەرەو هزرو فەلسەفەو زانستش دەگرێتەوە، بەڵكو هەر تێڕوانینێك و بیردۆزییەكی نوێی و هەر بەرنامەیەكی تازەو هەر كارێكی داهێنەرانەو جێبەجێكردنێك بەگیانێكی ڕووناك سەربارەو بەهرەیەكی نوێیە، كەواتە جوانناسی ئەو زانستەیە كە لە هەستەكان و هەستپێكردن و ئەو خۆشییانە دەكۆڵێتەوە كە دیمەنی شتە جوانەكان پێكی دەهێنن، ئەو ئاستانەش دادەنێت كە شتی جوانی پێ دەپێورێت، واتە لەوە دەكۆڵێتەوە كە شتی جوان و ناشیرین دەبێت چۆن بێت واتە لە جوان و ناشیرین دەكۆڵێتەوە. 
جوانیناسی ئەم كێشانە چارەسەر دەكات:
1-	ئایا جوانی بابەتییە یان خودییە؟ یاخود لەچییەوە هەست بەجوانی دەكرێت، واتا سروشتی جوانی چییە؟.
2-	پێوەرەكانی جوانی، یان چۆن بەچی جوانی جیا دەكەینەوە؟
3-	پێوەندی نێوان هونەرو ڕەوشت، یان نێوان جوان و چاك یاخود نێوان جوانی و چاكی.
4-	دەوری هونەرەكان لە چاولێكردنی سروشت یان دەرچوون لە واقیع.
5-	سەرچاوەی شاكاری هونەری وگرنگترین بیردۆزەكان بەپوختی و ڕوونی.

وتەیەكی كورت و ڕوون دەربارەیان:
1-	 جوانی بابەتییە یان خودییە،یان سروشتی جوانی چییە؟ لە چییەوە هەست بە جوانی دەكەیت؟ 
    ئایا جوانی لەخۆیدا هەیە، یان هەستكردن بە جوانی بەندە بەوەی چی لە شتەكە دەبینین و چۆن شتەكە لەبەر چاومان دەردەكەوێت؟ لێرەدا زۆر ڕا هەن، گرنگترینیان دوو خوێندنگەیە،خوێندنگەی یەكەم: جوانی بە سیفەت یان بەخاسیەتی بابەتەكی دادەنێت كە لە خودی شتەجوانەكاندا هەن و، سەربەخۆن لەو ژیریەی كە پێی دەزانێت، وا نەبووایە شتەكان نەدەبوون، كەواتە جوانی لەشتەكاندا هەیە ئەگەر ژیرییەكیش نەبێت دركی پێ‌ بكات. هەرچی دووەم خوێندنگەیە جوانی بە بوونێكی بابەتەكی دانانێت، بەڵكو بۆ ئەو هێزانەی دەباتەوە كە دركی پێ‌ دەكەن بەلایەوە جوانی واتایەكی ژییریەو سیفەت نیە بۆ شتێك كە لە شتی جواندا بێت و سەربەخۆبێت لە هەموو درك پێكردنێكەوە..
2- پێوەرەكانی جوانی،یان چۆن و بەچی جوانی جیادەكەینەوە؟
 هەڵسەنگاندنی جوانی،ئەو ئەو پێوەرەیە كە بەهۆیەوە جوانی جیادەكەینەوەو هەڵی دەسەنگێنین و(چێژ)ی پێ دەووترێت. توانایەكە مرۆڤ بەهۆیەوە هەست بەخۆشی جوانی دەكات و بە پلەی جیاواز لەكەسەكاندا هەیە، پەروەردەو مەدەنیەت بە پلەی جیاواز لە كەسێك و كۆمەڵێك بەرزی دەكەنەوە. دەنگێك یان دیمەنێك بەیەك شێوەكار لە گوێگر و بینەرانی ناكات، هۆی ئەمەش:
یەكەم/ پێكهاتنی ماسولكەكان لە هەموو كەسێكدا وەك یەك نییە، بێجگە لە جیاوازی نێوان كەسەكان لە ڕووی مەزاج و پەروەردەو نەریتەوە.
دووەم/ جیاوازی كەسەكان لە پلەی هۆش وبیردا،هەستەكان بەتەنیا بۆ درك پێكردنی جووڵەو شێوەو دەنگ و ڕەنگ كارناكەن، بەڵكو بیرو هۆشیش بەیەكیانەوە دەبەستێت و رێكیان دەخات و، بە پێوەندی یەكانیان دەزانێت. ئەمەش نهێنی ئەو ئارەزووەی مرۆڤە سەرەتاییەكانە لە ڕەنگە زەقەكان، بە پێچەوانەی ئارەزووكردنی ڕەنگی كاڵ لای شارستانییەكان. 
     دوو خوێندنگەی هەڵسەنگاندنی جوانی هەن: بۆلای كام هێز لەخۆمان چێژ وەرگرتن لەجوانی دەگەڕێنینەوە؟، ئایا بۆ ژیری یان بۆ ویژدان و سۆز. (خوێندنگەی ژیری) بۆ لای یەكەمی دەگەڕێننەوەو بە پێویستی دەزانن كەشاكارە هونەریەكان بكەونە ژێرباری ڕێسا ژیرییەكان و یاساییەكان.
هەرچی خوێندنگەی سۆزداریەكان (رۆمانسیەكان)ە دووپاتی رەگەزی سۆز یان ویژدان لەچێژوەرگرتنی جوانی دەكات ودان بەوەدا نانێت كەڕێساكان بكەونە ژێرباری (دروستكردنی هونەری بلیمەتانە) . 
حوكم دان لەسەر جوانی بەڕای خوێندنگەی یەكەم ژیرییەتی پوختەو، لە حوكمی واقیعیەكانی دیكە كە ستایشی دیاردەكان دەكەن جیاواز نییە.هەرچی.خوێندنگەی سۆزدارییە رۆڵی ژیری كەم دەكاتەوە، چونكە حوكم دان لەسەر جوانی یان هەڵسەنگاندنی جوانی ئەوا ویژدانە بەجوانی یان هەست پێكردنە یاخود سوسەزانی ڕاستەوخۆیە دەربارەی ناوەرۆكی شتە جوانەكان.

3-	پەیوەندی هونەرو زانستی ئاكار(علم الأخلاق):
دوو بۆچوونی گرنگ هەن: هی وا هەیە ئامانجی هونەر بە ئامانجی ئاكار دادەنێت، بەم شێوەیە (چاكی) و (جوانی) یەكسان دەكات و بەئەركی هونەری دەزانێت خزمەت بە ئاكار بكات. پێچەوانەی ئەمە هەیە وتوویەتی هونەر لەجوانی دەكۆڵێتەوەو هیچی دیكەی لە دواوە نییە گرنگ جوانی شێوەی هونەرەكەیە، یان (شێوەكە)یە، هەرچی بابەتە هەر شتێك بێت قەیناكە، با خراپە یان تاوان یاخود چاكە بێت!
4-	هونەرەكان مەیدانی دەربڕینی جوانین:
سروشت جوانی تێدایە، بەڵام هونەرەكان ئەو شێوازەن كە مرۆڤ پێوەی جوانی و هەست بەجوانی كردن دەردەبڕێت. لێرەدا گیروگرفتێك دەردەكەوێت: رۆڵی هونەرمەند چییە: ئایا تەنها چاولێكەرو لاسایی كەرەوە و لەبەرگرەوەی جوانی سروشتە، یان رۆڵەكەی زیادكردنی كامڵبوون و دەڕبری ئەوەی كەدەشێت ببێت، نەك تەنیا وەك ئەوەی هەیە؟ لێرەدا چەند رێباوەرێك هەیە:
‌أ-	ڕێبازی نموونەیی لە هونەردا یان ڕێبازی كامڵبوون:
 بەپێی ئەم ڕێبازە هونەرمەند لەسەریەتی وا كارەكانی دەربڕێت وەك ئەوەی كەهەن، ویژدان و سۆزی بۆ هونەرەكەی تەرخان بكات، هەر بەگواستنەوەی ڕاستییەكان وەك خۆیان یان لەبەرگرتنەوەی سروشت و جوانییەكەی وەك خۆی نەوەستێت. هەر شتێكیش خراپ و پووچ بێت لەبواری دەربڕینی هونەریدا دووری بخاتەوە.
‌ب-ڕێبازی سروشتی(واقیعی): 
ئەم ڕێبازە وای دەبینێت كەتەنیا سروشت بواری هونەرە، لەسەر هونەرمەندە چەند بتوانێت لاسایی سروشت بكاتەوە، تێبینی بكات و هەر ڕاستیەكی شاراوە بخاتە پشتگوێ، كرۆكی شتەكان دووربخاتەوەو لەواقیعی بینراوی سروشت تێ نەپەرێت چ بەزاڵبوون بەسەریا یان لەخۆیەوە شتی بخاتەسەر، ڕێبازی سروشتی باوەڕی بە بابەتەكی جوانیی سروشتە، بۆیە ئەم ڕێبازە لەدەست تێوەردانی هونەرمەند كەم دەكاتەوە، بەپێچەوانەی ڕێبازی(ڕۆمانسی).
‌ج-	ڕێبازی ڕۆمانسی:
 ئەم ڕێبازە لە دواییەكانی سەدەی هەژدەم و دوای ئەوە پەیدابووە، جەخت لەسەر لایەنی سۆزو هەست و ویژدان و تێگەیشتنی راستەوخۆ بۆ سروشت و جوانییەكەی دەكاتەوە، لەكاتێكدا لە رۆڵی ژیریی كەم دەكاتەوە. باوەڕی وایە كە هونەرمەند دەورێكی گرنگی لە درك پێكردنی جوانی یان دەربڕینیدا هەیە، لەبەر ئەمە بە پێویستی دەزانێت كە هونەرمەند دەست وەربداتە سروشت نەك هەر لێی بگوازێتەوە. ئەم ڕێبازە كاری راستگۆیی لە دەربڕین و شتی هەرلەخۆوە و ئەندێشە و سۆزو گاڵتەكردن بەژیری ولۆژیك بەگەورە دادەنێت. بەلایەوە هونەرمەند پێویستە بەسەربەستیەكی تەواو ئەوەی هەیەتی دەری ببڕێ،  بێ گوێدان بەشتێك یان بەخۆبەستنەوە بە كۆتێك جاهەر ڕێسایەك بۆ كاری هونەری هەبێت.
3-	لۆژیك (المنطق):
 ئەگەر بابەتی فەلسەفەی ئاكار چاكە بێت و بابەتی فەلسەفەی جوانی، جوانی بێت،ئەوا بابەتی لۆژیك ڕاستییە. لۆژیك واپێناسەكراوە كە زانستی بیركردنەوەی ڕاستە، یان زانستی یاساكانی بیرە، جابابەتی بیر هەر چییەك بێت. ئەم پێناسەیە بەپێی لۆژیكی شێوەیی ڕاستە، ئەو لۆژیكەی كە(ئەرستۆ) بنچینەكانی داناوە تا دەركەوتنی جۆرەكانی لۆژیكی نوێ باوبوو. لۆژیك ناسانی نوێ نكوڵی لەوە ناكەن كە لۆژیك زانستی بیركردنەوەیە كە ڕاست و هەڵە لەیەك جیادەكاتەوە، بەڵام بەرنامەی تاقیكاریان لەگەڵ داوە، لەبەر ئەمە لای ئەمان بووە بە زانستێكی ستایشیانە، كەچی لای پێشووەكان زانستێكی پێوانەییانە بوو، واتە لێكۆڵینەوەیەكە دەربارەی ئەوەی كە بیركردنەوەی دروست دەبێت چۆن بێت، بۆیە پێشووەكان وایان داناوە كە زانستێكی پێوانەیی یان تەرازوو یاخود ساغكەرەوەی بیرە، بیرناسانی پێشوو لۆژیكیان بەئامرازو دەروازەیەكی زانستەكانیان دانابوو، ئێستاكە لۆژیك لەوبابەتانەیە كەلە ناخی فەلسەفەدایە، لۆژیكی كۆن بە(شێوەیی) ناوبراوە، چونكە بابەتەكەی شێوەی زانستە.


یاساكانی بیر بەپێی لۆژیكی كۆن سێ‌ پرەنسیپە: 
یەكەم: پرەنسیپی خود (یاخود ناسنامە): مانای ئەوەیە هەموو شتێك هەر ئەوەیە كە هەیە، بە دەربڕینێكی دیكە شتەكە خۆیەتی (ئەلف ئەلفە). بوون نەبوون نییە، یاخود هیوا هیوایەو كەسێكی دیكە نییە.
دووەم: لەوەی یەكەم پرەنسیپی دووەم وەردەگرێت كە (پرەنسیپی ناپێچەوانە)یە، شتێك ناشێت ئەو بێت و ئەو نەبێت لەیەك كاتدا (ئەلف نا ئەلف نییە)( بوون نەبوون نییە)(هیوا ناهیوا نییە).
سێیەم: پرەنسیپی لابراو: شتێك یان دەبێت یان نابێت (یان ئەلفە یان ئەلف نییە) واتە هیوا یان زیندووە یان مردووە ناشێت لەهەمان كاتدا زیندوو بێت و مردووش بێت یان لەهەمان كاتدا دیار بێت و دیار نەبێت، یاخود ئامادە بێت و ئامادە نەبێت. جا لەبەرئەوەی كە بابەتی لۆژیك بریتین لەكردەوەكانی ژیریی(هۆش) لەڕووی دروستی و نادروستی، لەهەمان كاتدا كردەوەكانی ژیریش كە سێ شت بن كەبریتین لە تێڕوانین، پەسندكردن یان بڕیاردان، بەڵگەهێنانەوە، كەواتە لۆژیك واتای ئەم سێ شتانە ڕوون دەكاتەوە:
1-	وێناكردن (التصور): 
زانینی ڕاستی شتە بێ ئەوەی حوكمی لەسەر بدرێ‌ بڵێ یان نا، كە لێكۆڵینەوەی چەمكەكان لەڕووی چییەتی و پێناسەكردنیان دەگرێتەوە. تێڕوانین یەكەم كاری ژیرییە كە بریتییە لەهەستكردن بەشتەكان و ڕوانین بۆ ماناكەی، ودرك پێكردنی تاكە وەك هیوا،ئەگەر ماناكە زۆری دیكەی گرتەوە ئەوا دەبێتە (چەمك) وەك چەمكی مرۆڤ لەهیوا و نازدار. 
2-	 پەسندكردن یان بڕیاردان:
 بریتییە لە گونجاندنی هزر(بیر) لەگەڵ واقیعداو بڕیاردان لەسەر بەڕاست دانانی یان بەدرۆخستنەوەی، كەجۆرەها كێشەبەدوای خۆیدا دێنێ‌. پەسندكردن بریتیە لە جیاوازی كردن یان بەراوردكردن لەنێوان دوو هزر،واتا یان بیسەلمێنین یان ڕەتی بكەینەوە كە خەڵوز ڕەشە یان ڕەش نییە.
3-	بەڵگە هێنانەوە:
 گواستنەوەی ژیرییە لەو كێشانەی كە سەپێنراون بۆ هی دیكە كە لێیان وەرگیراوە، واتە ئەنجام دەرهێنانی نەزانراو لە زانراو كە: یان بەڵگە هێنانەوەی ڕاستەوخۆیە، وەك ئەنجام دەرهێنانی: هەندێ ئەفریقی مەغریبین لەوەی كەهەموو مەغریبیەك ئەفریقییە. یاخود بەڵگە هێنانەوەی ناڕاستەوخۆیە ئەم دواییە پێوانەیە، دەبێت نێوانێكیان ببێت وەك بڵێین: (هەموو مرۆڤێك نامێنێت و سۆكرات مرۆڤە، كەواتە سۆكرات نامێنێت).
ئامانجی لۆژیك تەنها دۆزینەوەی ڕاستی نییە، جا ئەو ڕاستییە بیركاری بێت یان فیزیایی و مێژوویی و دەروونی و كۆمەڵایەتی بێت، ئەمە ئەركی زانایان و پسپۆرانی هەر زانستێكە لەو زانستانە. هەر زانستە شێوازو بەرنامەی خۆی هەیە، ئەوەی بەلای لۆژیك گرنگ بێت زانینی ئەو مەرجانەیە كە وایان كردووە ڕاستی شیاو بێت. لەم ڕووەوە زانیاری لۆژیك سێ تایبەتمەندی هەیە:
یەكەم: لۆژیك (المنطق): جۆرێكی زانیاری شیكارییە: واتا زانیاری لە درك پێكردنی ڕاستییەوە بۆ زانینی مەرجەكانی راستی بەرز دەبێتەوە.
دووەم: لۆژیك جۆرێكی زانیاری ڕەخنەییە: هەوڵ دەدات ڕاست و ناڕاست لەو مەرجانە لەیەك جیابكاتەوە ودەری بخات كامیان وردترن بۆ گەیشتنە ڕاستی و دەربڕینی.
سێیەم: لۆژیك جۆرێكی زانیاری پێوانەییە یان بەهاییە: نە لەبیركردنەوە دەكۆڵێتەوە وەك كە هەیە، نەلە واقیع دەكۆڵێتەوە، بەڵكو لەبیری ڕاست و دروست دەكۆڵێتەوە، واتا بیر دەبێت چۆن بێت لە چوارچێوەی ئەو مەرجانەی كەوای لێدەكەن لەگەڵ خۆی و لەگەڵ واقیع دا گونجاو تر بێت. لێرەدا لۆژیكناس لەگەڵ دەروونناس و مێژووناس و سرووشتناس جیاوازە، لە ڕووی ئەوەی ئەوان لە واقیعی دەروونی و مێژوویی و سروشتی دەكۆڵنەوە وەك خۆیان كە هەن نەك وەك ئەوەی كەدەبێت وابن یان وا ڕووبدەن. كەچی رۆڵی لۆژیكناس بەدواچوونی ئەو هەنگاوە بیریانەیە كە هەریەك لەوان بۆ گەیشتنیان بەڕاستی پەیڕەویان كردووە.

4-	فەلسەفەی زانست:
 لەبەرئەوەی كە فەلسەفەی زانست لەدەرەنجامەكانی پەرەسەندنی زانستەكانی سەردەمی نوێ بووە، فەیلەسوفان هەوڵیان داوە، بایەخ بەزانستەكان بدەن  ولە ڕووی بەرنامەو لۆژیكەوە لێیان بكۆڵنەوە، وپێكهاتن و دامەزراندنی بیردۆزی زانستی خراوەڕوو شیبكەنەوە. فەلسەفە هەر لەكۆنەوە بایەخی بەزانیاری زانستی داوەو زۆربەی فەیلەسووفانی یەكەم زانابوون و لەسەردەمی ڕێنساسدا شیكردنەوە زانستییەكان ڕاستەوخۆ كاریان كردۆتە سەر ئاراستە فەلسەفییەكان، بۆ نموونە هەروەك لەفیزیای نیوتن ڕوویداوە. یان هەروەك لەدۆزینەوە نوێیەكانی گەردیلەو دامەزراندنی ڕوویداوەو روودەدات. فەلسەفەی زانست پسپۆریەكی گرنگە لە پسپۆریەكانی فەلسەفە كە فەیلەسووف و زانا ناتوانن دەستی لێ هەڵگرن. بەشێوەیەكی سادە ئەوەیە كە فەلسەفەی زانست فەلسەفەكاریە دەربارەی زانست لەدواییدا فەلسەفەی زانست هەر فەلسەفەیەك یان فەلسەفەكاریەك دەربارەی زانست یان لایەنێك لە لایەنەكانی دەگرێتەوە. بۆ نموونە ئەوەی خەریكی فەلسەفەی زانستە بۆی هەیە خەریكی لایەنە میتافیزییەكان (ئەودیو سروشت) ی زانست بێت. واتە فەیلەسوفی زانست چی دەتوانێت دابمەزرێنێت دەربارەی خستنەڕوویەكی زانستیانەی گەردوون یان ماددە یاخود ژیان لەدامەزراندنێكدا كە پەیوەندی بەبنچینەی گەردوون و سروشتی و هۆیەكانی و مەبەستەكانی بێت. فەیلەسوفی زانست بۆی هەیە زانست ببەستێتەوە بە رەوشت و راستی وجوانی پاشان پرۆژەیەكی مرۆڤانەی لێ‌ دروست بكات هەروەها بۆی هەیە لەمێژووی زانست و ئەو پێشكەوتنەی بەسەریدا هاتووە بكۆڵێتەوە لەگەڵ لێكۆڵینەوە لەكردەوە دەروونی وژیرییەكان كە پەیوەندیان بە دۆزینەوە زانستیەكان هەیە. هەرچۆنێك بێت كاركردن لە فەلسەفەی زانست دوو مەرجی هەیە:
یەكەم: فەیلەسوفی زانست دەبێت خاوەن بەرنامە بێت بەشێوەیەك كە خستنەڕووە زانستیەكان لەسەر بنچینەكانی ئەو بەرنامەیە لێك بداتەوە.
دووەم: فەیلەسوفی زانست دەبێت بزانێت كە زانست بابەتی لێكۆڵینەوەی فەلسەفەكەی و كەرەستە خاوەكەیەتی ئەویش بۆ دووپات كردنەوەی ئەو راستیەی كە دەلێت فەلسەفە لەو شوێنە دەست پێدەكات كە زانستەكانی لێ‌ وەستاوە.

5- فەلسەفەی مێژوو:
بایەخ بەلێكدانەوەی تێكڕای مێژووی مرۆڤایەتی دەدات لەسەر بنچینەی بیردۆزێكی گشتی، دەتوانرێت وەك نموونەی یەكەم ڕوونكردنەوە باسی بیردۆزی ئەو چاخانەی شارستانیەت بكرێ‌ كە ئیبن خەلدون دایناون یاخود ئەوەی پێی دەوترێ‌ لێكدانەوەی (ئاوەدانكردنەوە)یانیش بیردۆزی(پێشكەوتن) كە لەسەدەی هەژدەمدا جێی بیردۆزی (ئاگایی ئۆگستین)ی گرتەوەولەپاشان (ڤیگۆ) بەدوای ئیبن خەلدون دا هات كە دەیووت پێشكەوتنی ژییری مرۆڤ سێ قۆناغی بڕیوە كە لەپاشدا ئۆگست كۆنت پەرەی پێداو وتی: هەموو مرۆڤایەتی بە سێ قۆناغدا تێپەریوە كە ئەمانەن: قۆناغی ئەفسانەیی و قۆناغی فەلسەفی (یان میتافیزیكی)و قۆناغی زانستی. یەكەمیان پێش فەلسەفەی یۆنان بووە، دووەمیان لە فەلسەفەی یۆنانییەوە تا كۆتایی سەدەی هەژدەم درێژەی هەبووە،دواجار قۆناغی زانستی لەسەرەتای سەدەی نۆزدەمەوە دەست پێدەكات تا ئێستا. نموونەی سێیەم مێژووی مرۆڤایەتی لەسەر بنچینەی هۆكاری دەوروبەر یان چاكی و زۆری خۆراك لێك دەداتەوە كە(تۆماس بیكل) باسی لێوەكردووە. نموونەی چوارەم لێكدانەوەی مێژوو و شارستانیەت وئاوەدانكردنەوەیە لەسەر بنچینەی دەوروبەرو ئابووری و كۆمەلایەتی و دەروونی پێكەوە، هەروەك ئەوەی (ئیبن خەلدون) لە كتێبی (المقدمة‌) ی خۆی دا لێكی داوەتەوە،شایانی باسە ئیبن خەلدون بە دانەری راستەقینەی فەلسەفەی مێژوو دادەنرێ‌. هەروەها فەلسەفەی مێژوو بنچینەیەكی فەلسەفی بۆ زانستی مێژوو دادەنێت بە پوختەكردنی ئەو بەرنامەیەی كە مێژوونووسان دایدەنێن چ بەتاقیكاری بێت یان لێوەرگرتن بێت! لەگەڵ تاوتوێ‌ كردن وشیكردنەوەی سەرچاوە مێژووییەكان،ولێكۆڵینەوەی ئەو زاراوە گشتییانەی كە مێژوونووسان بەكاریان دەهێنن لە هۆكار ومەبەست و هتد. فەلسەفەی مێژوو هەر بایەخ بە گێڕانەوەی ڕووداوەكان نادات! بەڵكو وای دەبینێت كە مرۆڤایەتی بە پێی یاسای جێگیر دەڕوات كە كات و شوێن دەبڕێت و بە پێی حەز و ڕێكەوت ناڕوات، هەروەها لە ئەركەكانی فەلسەفەی مێژوو ئەوەیە كە ئەو یاسایانە بدۆزێتەوە كە مێژووی مرۆڤایەتی لێك دەداتەوە بە شێوەیەكی یەكگرتوو ویان بەشێوەی چەند هێڵێكی تەریب بەیەكتر. لەبەناوبانگترین فەیلەسووفانی مێژوو: ئۆگستین و ئیبن خەلدون و ڤیكۆ و هیگل و ئۆگست كۆنت و ماركس و توێنبی و كەسانی دیكەن.

6-	فەلسەفەی ئایین: لێرەدا دەبێت فەلسەفەی ئایین و لاهووت لەیەك جیا بكەینەوە. ئەوەی دووەم لە فەلسەفەی ئەم ئایینە دیاری كراوە یان ئەویان دەكۆڵێتەوە (بۆ نموونە قسەناسی كریستیان و قسەناسی ئیسلامی). هەرچی فەلسەفی ئایینە بایەخ بە شیكردنەوەی ئەو چەمكە گشتییانە دەدات كە ئایینەكان بەكاریان دەهێنن. ئەگەر (لاهووت) هەوڵی ئەوە بدات بەرگری لەباوەڕی ئەم ئایینە یان ئەویان بكات بە بەڵگەو لۆژیك ئەوا فەلسەفەی ئایین ئەم مەبەستە دیاریكراوەی نییە، بەڵكو لەدیاردە گشتییەكانی ئایینداری و ئەم چەمكە گشتییانە دەكۆڵێتەوە كەزانستەكانی ئایینە تایبەتەكان بەكاریان دەهێنن.
فەلسەفەی ئایین لە ڕابووردودا بەشێكی (میتافیزیك) بووە، لەپاشدا لێی جیا بۆتەوە. لە ساڵانی دواییدا سێ ئاراستەی گرنگ دەستیان دایە لێكۆلینەوەی فەلسەفەی ئایین: ئاراستەی مێژوویی كە مەبەستەكەی لێكۆڵینەوەی بنچینەی ئایینەكان و پەرەسەندنی بیرۆكەی ئایینیە. ئاراستەی دەروونی زانیارییانە كە مەبەستەكەی باسكردنی ئەو بارە دەروونیانەیە كەژیانی ئایینی لە سەریاندا دادەمەزرێت، ئاراستەی فەلسەفی كە ئەركەكەی داواكردنی ئەو بەڵگانە بووە كە بیردۆز و باوەڕە ئایینییەكان دەروژێنن.
پرسیارەكانی بەشی سێیەم
1- بابەتە سەرەكییەكانی فەلسەفەو لقەكانی چین؟
2- مەبەست لەبابەتی (بوون) چییە؟
3- تیۆری زانین چییە؟
4- مەبەست لەزانیاری هەستی و زانیاری ژیری چییە؟
5- دەربارەی هەست خەڵتێنەكان نموونەیەك بێنەوە، ئایا ئەوە وات لێ دەكات بەتەواوی پشت بەهەستەكانت ببەستیت؟
6- مەبەست لەفەلسەفەی بەهاكان چییەو لقەكانیش كامانەن؟ باسی یەكێك لەوانە بكە؟
7- قسە لە فەلسەفەی جوانی بكە؟
8- ئەو بیردۆزانە چین كە لێكۆلینەوەی شاكاری هونەرییە؟
9- مەبەست لەفەلسەفەی مێژوویی چییە؟
10- لۆژیك پێناسە بكەو گرنگییەكەشی ڕوون بكەوە؟
11- مەبەستمان لە فەلسەفەی یاسا چییە؟
12- مەبەست لە فەلسەفەی زانست چییە؟
13- جیاوازی لە نێوان فەلسەفەی ئایین و لاهوت چییە؟
14- میتافیزیك چییەو خوێندنگە گرنگەكانیش كامانەن؟
