

بەشی چوارەم

خستنەڕووی مێژووی فەلسەفە لە شارستانێتیە كۆنەكاندا


گرنگی مێژووی فەلسەفە:
لێكۆڵینەوە لە مێژووی فەلسەفە وامان لێ‌ دەكات لە كاروانی هزری(بیری) مرۆڤایەتی ویاساكانی تێبگەین وئەزموونە مێژووییەمەزنەنەكەی زانیاری مرۆڤ بۆ جیهان وەربگرین.مێژووی فەلسەفە چۆنێتی دەركەوتنی شێوەكانی بیری بیردۆزیی و ڕێگاكانی زانینی زانیاریمان بۆ دەخاتە ڕوو. هەروەها فێری رێگای دروستی بیركردنەوەو بەكارهێنانی زانیاریمان دەكات بۆ گۆڕینی جیهان، یەك لە بیرمەندەكان دەڵێت: (بیركردنەوەی بیردۆزیی شتێكی تایبەتی سروشتیە(غەریزیە)، بەڵام تەنیا بە شێوەی خووێك یان ئامادەكاری، دەتوانرێ‌ پەرەی پێبدرێت،  تاكو ئێستاكەش هیچ هۆیەك نییە بۆ ئەوە تەنها لێكۆڵینەوەی هەموو فەلسەفەی رابردوو نەبێت).
مێژووی زانستی فەلسەفە بنچینەكانی ڕێبازە فەلسەفەییەكان و هۆكارە شاراوەكانی پشت ئەمە دەردەخات و هیواو متمانەش لەناخی مرۆڤ دەڕوێنێ‌ و دەیبەستێتەوە بەهێزی ژیری مرۆڤایەتی و تواناكەی بۆ ناسینی جیهان و یاساكانی . لەپاڵ بایەخە زانیاریەكەیەوە، لێكۆڵینەوەی مێژووی فەلسەفە بایەخێكی ڕامیاری وكرداریی و پەروەردەیی دەبەخشێ‌. هەروەها مێشكی مرۆڤ بەو زانیاریە فەلسەفیانە دەوڵەمەندتر دەكات كە مرۆڤ لەماوەی كاروانە درێژەكەیەوە دایهێناون. یارمەتیشی دەدات بۆ وەرگرتن و پەرەپێدانی چاكترین دابەكانی ئەو بیرە. بەڵگەو نموونەو توانا بە مرۆڤ دەدات بۆ وەدیهێنانی تایبەتە سەرەكییەكەی خۆی كەبیرو خۆشویستنی زانیارییە.
فەرامۆش كردن و گوێنەدان بەرابردووی بیركردنەوە لە فەلسەفەدا ناكرێت، چونكە مێژووی فەلسەفە بریتییە لە فەلسەفەو بەردەوام لە نوێبوونەوەو پەرەسەندنێكی بەیەكەوە بەستراو دایە. ئەم گیروگرفتە فەلسەفیانەی كە فەیلەسوفەكانی پێشوو لێیان دواون تا ئێستاكەش ماون و لە دوارۆژیشدا دەمێننەوەو بابەتەكانیان نەگۆڕاون هەرچەندە توخمی نوێی خراوەتە سەر.

قۆناغەكانی یان دابەشكردنە سەرەكییەكانی مێژووی فەلسەفە:
نووسینی فەلسەفە لە خۆرئاواو لای زۆربەی نووسەرەكانی كۆن تا سەردەمانی زووش بەفەلسەفەی یۆنان دەستی پێكراوە(سەدەی 6 پ.ز) بگرە بەچەند لاپەڕەیەكی كەمیش بەلای فەلسەفەی ئیسلامی نەچوون سووریشن لەسەر ئەوەی كە لە خۆرهەڵاتی كۆن (چین و هیندو میزۆپۆتامیا و دۆڵی نیل) فەلسەفە نەبووە.

ئێمە دەربارەی مێژووی فەلسەفە پەیڕەوی ئەم دابەشكردنەوەی خوارەوە دەكەین:
1-	فەلسەفەی خۆرهەلاتی لە هیندو میزۆپۆتامیا و دۆڵی نیل.
2-	فەلسەفەی یۆنان و فەلسەفەی ڕۆمان.
3-	فەلسەفەی ئیسلامی.
4-	فەلسەفەی نوێ، لە سەردەمی بوژانەوەی ئەوروپا و دوایی ئەو سەردەمە.
یەكەم: پەیدابوونی رێبازەكانی هزری(بیری) و فەلسەفی لە میزۆپۆتامیا و دۆڵی نیل: 
لە زۆر كۆنەوە شارستانیەتی ڕەسەن لەناوچەكانی خۆرهەڵات دەركەوت ومرۆڤەكانی نێو ئەو شارستانێتیانە هەمیشە سووربون لەسەر (دروست كردنی ژیان)وڕەخساندنی سروشتێكی لەبار. 
لێرەدا: تەنیا لە دوو بنكە لە بنكەكانی شارستانێتیە كۆنەكان دەدوێین كە(میزۆپۆتامیا و دۆلی نیلە).
ا-	بیروڕا هزری و فەلسەفییەكان لە میزۆپۆتامیا:
 شارستانیەت لە میزۆپۆتامیا دەگەڕێتەوە بۆ چاخە بەردینەكان، شارستانێتی سۆمەرییەكان بە كۆنترین شارستانێتی ناوچەكە دادەنرێت و سۆمەریەكان لەباكوری میزۆپۆتامیا(كوردستانی ئەمرۆ) كۆچیان كرد بۆ باشوری میزۆپۆتامیا. وشارستانێتی سۆمەریەكانیان دامەزراند،شارستانی سۆمەریەكان بەرهەمی ئاو و خاكە، ئەم دوو توخمە (ئاو و خاك) پێویستیەكانی كشتوكاڵی لە خاكی لەبار و خانوو لە قوڕ(گڵ) و سواڵەت و خشتی نەخش و نیگارو نووسینی بۆ دانیشتوانی نێوان دیجلەو فوڕات سازدا بوو، چونكە سۆمەرییەكان وا یان بەبیردا دەهات، كە مرۆڤ لە ئاو و گڵ (قوڕ)دروستكراوە. لە پاشان خێڵ ونەتەوەكانی كە لە دورگەی عەرەبەوە هاتن، وەك ئەكەدییەكان و ئامووریەكان و هی دیكە لە میزۆپۆتامیا و وڵاتی شام و میسر نیشتەجێبوون وشارستانێتی هەموولایەك ئاوێتەی یەكتربوون. حاموڕابی(1798پ ز – 1750 پ ز) شەشەم پادشای دەوڵەتی بابلی یەكەم،  لەهەموو پادشاكانی دیكە زیاتر بایەخی بەیاساو دانانی دەستور و دادپەروەری داوە ئەو شوێنەوارو پاشماوە كۆنانەی كە لەناو جەرگەی زەویدا دۆزراونەتەوە، هەموویان ئەو بیرە فەلسەفیانە دەخەنە ڕوو، كە لەبارەی بوون( گەردوون) و ژیان(مرۆڤ) دەسووڕێنەوە، وەك لە (چیرۆكی ئافەریدە= خالق) و (داستانی گلگامێش)و چەندان دەقی دیكەدا لە زمانە كۆنە ڕەسەنەكان بە دەردەكەوێ. 
ئێمە دەتوانین ئەم بیرو ڕایانە بكەین بە سێ بەشەوە:
أ‌-	 هزرە فەلسەفییە گەردوونی و سروشتییەكان:
 دەركەوتنی بیری فەلسەفی لە میزۆپۆتامیا بە هەنگاوە یەكەمەكانی زانستە سروشتییەكانی وەك گەردوونناسی و بیركاری لە لایەكەوە، وبە ئەفسانەوە لەلایەكی دیكەوە بەسترابۆوە. فەلسەفە بە واتا رێك و تایبەتمەندییەكەی وەك شێوەیەكی جیا لە شێوەكانی هۆشیاری كۆمەڵایەتی مرۆڤایەتی هێشتا دەرنەكەوتبوو. پەرەسەندنی كشتوكاڵ و ئاودێری وبیناسازی پێویستی بە فراوانكردنی زانیارییە زانستییەكان بوو بۆ بەكارهێنانیان لەژیانی كرداریدا، پێویستییەكانی ژیان، پێویستی بە دانانی ڕۆژژمێرێكی ڕێك بوو بۆ چاودێری مانگ و خۆرو ئەستێرەكان، كەئەمەش رۆڵی هەبوو لە پێشكەوتنی زانستەكان. 
 بابلیەكان بنچینەكانی جەبرو ئەندازەیان دانا، رێبازێكی نزیك بە ڕەگی دووجایان دۆزییەوەو چۆنیەتی شیكاركردنی هاوكێشەی پلە دوویان خستەڕوو، هەروەها بابلییەكان سیستەمی (شەستی)یان لە ژمێركاریدا داهێنا كە تاكو ئیمڕۆكە لەهەموو لایەكی جیهاندا بەكاردەهێنرێت (1كاتژمێر 60خولەكەو 1خولەكیش=60چركە).
رامانە فەلسەفیە یەكەمینەكان بە یەكەم هەوڵدانی بیرمەندە كۆنەكانی دانیشتوانی میزۆپۆتامیا دادەنرێ، بەتایبەتی ئەوانەی كە پەیوەندی بە تێگەیشتنی دیاردەكانی گەردوون و دەربڕینی خەم و تێڕوانینەكانی مرۆڤەوە هەیە.
ئەو بیركردنەوە سەرەتاییانە رۆڵێكی گرنگی هەبوو لە پەیدابوون و سەرهەڵدانی بیری(هزری) فەلسەفی لەنێو دانیشتوانی میزۆپۆتامیا،و ئەفسانەكان بەرە بەرە گۆڕان بۆ بیروباوەڕی بیری و فەلسەفی سەبارەت بەنەژادو بنج و بناوانی جیهان و دەركەوتنی بوونەوەرەكان (موجودات) یەك لەدوای یەك. لەبەر ئەوە دەبینین ئەدەبیات لە میزۆپۆتامیا پڕە لەچیرۆكی ئافەریدە(خەلیقە)و چیرۆكی گەڕان بەدوای نەمری و بەدوای ژیان دا. لێرەدا تەنیا وێنەیەكی سەرتاپاگیریتان بۆ دەهێنینەوە دەربارەی ئافەریدە (خەلیقەت). 
باوەڕە كۆنەكانی میزۆپۆتامیا (ئاو) بە سەرچاوەی هەموو بونەوەری دیكە دادەنێت، بەڵام گەڕان بەدوای ژیان و نەمری، ئەوا لە داستانە بەناوبانگەكەی گلگامێش ئاماژەی پێكراوە،ئەم داستانە بۆمان بەدەردەخات كەچۆن گلگامێش بەمردنی (ئەنكیدۆ)ی هاوڕێی، پەرێشان بووەو حەپەساوەو بەدوای ئەوەدا گەڕاوە، چۆن زیندوی بكاتەوە، مەرهەمێ دابهێنێ‌، یان بدۆزیتەوە، مرۆڤ لەچنگ مەرگ رزگار بكات. هێماكانی داستانەكە ئاماژە بۆ بیرە فەلسەفیە قوڵ و بەرزەكان دەكات گەر چی بەلۆژیك ودارشتنی فەلسەفی گوزارشتی لێ‌ ناكات. گەورەترین شتێ كە شارستانییە كۆنەكانمان پێشكەش بەمرۆڤایەتی كردووە، دۆزینەوەی نووسین و تۆماركردن و سەركەوتنیان بووە لە بواری گواستنەوەی (بیروڕاكان) بۆ (هێما)، پاراستنی ئەمانە لەسەر تاتەقوڕی سووركراوە بووە كە بۆ هەزاران ساڵ لەمەوبەر دەگەڕێنەوە.
ئەم بیرو هزرانە، هەوڵیان داوە وەڵامی ئەم پرسیارانە بدەنەوە:
بنچینەی بوون چییە و هۆی پەیدابوونی چییە، چۆن شتەكان دۆزراونەتەوە؟
سەرچاوە كۆنەكانی میزۆپۆتامیا لەسەر ڕاستی گەردوون وەها پێكهاتوون كە دەڵێن: هەموو بونەوەرەكان (موجودات) بە مرۆڤیشەوە، بە لە دایكبوون هاتوونەتە كایەوە، هیچ شتێ لەدوو هۆكار بەدەر نییە: (دایك و باوك) بەواتای نێرو مێ. بۆیە سەرچاوەی یەكەمی پەیدابوون وبنەڕەتی بونەوەریش(ئاوە) ئاوی پیرۆز كە لەدوو توخمی نێرو مێ كارلێك دەكەن، واتە پەیدادەبن بەهۆی هێزێكی نادیار كە لەئاوەكەدا هەیە، دەتوانێ ئەم ئاوە ژیان بكاتە بەر بوونەوەرەكان وهێزی بوژانەوەی ژیان و پێكهاتەی بوونیان پێ ببەخشێت، بۆیە دەبینین هەموو بوونەوەرێ‌ پێویستی بەئاو هەیەو ناتوانێ بێ ئاو ژیان بگوزەرێنێ‌. نە مرۆڤ نە گیاندار نە ڕووەك بەبێ ئاو ناژی. ئاو شتێ‌ نەبووە كەچی لەئاو هەرچی زیندەوەر و گیانلەبەرە دروست بووە، وهیچیان ئەمانە بەبێ ئاو هەڵناكەن، ئەمەش لەقورئانی پیرۆزدا بە ڕاشكاوی هاتووە و خوای مەزن دەفەرموێ هەموو شتێكی زیندوومان لەئاو دروست كردووەو گیانمان كردووە بە بەریدا (وَجَعَلْنَا مِنَ الْمَاءِ كُلَّ شَيْءٍ حَيٍّ) (سورەتی الانبیاء - ئایەتی 30). هەروەها لەدەقە كۆن وپیرۆزەكانیشدا هاتووە كە:(مرۆڤ لەڕوحی قوڕ دروست كراوە، ئەو قوڕەی كە لە ناخی دەریا قوڵەكاندا دەرهێنراوە، چونكە ئەو جۆرە قوڕە زۆر پاك و خاوێنە)، بۆیە: دەگوترێ: مرۆڤ بەخاوێنی دروستكراوە وسروشتی پاكەو لەهەموو پیسییەك بەدوورە – لەم بوارەدا بیروڕای جۆراو جۆر هەیە.
پوختەی لێكدانەوەی گەردوونی لە میزۆپۆتامیادا (لەدوای لابردنی لایەنە داستانیەكەی) پێمان دەڵێ‌: ئەم گەردوونە بازنەیەكی رێك و پێكە وزیندەگی و چالاكی پێوە دیار دەبێ وهەموو شتێ لەپێناوی (ئامانج)ێك دا دێت و دەچێ، واتە بە دەوری ئامانجێكدا خول دەخوات، ئەو ئامانجەش گوێڕایەلی خواوەندە(الالهة‌) بۆ گەیشتن بە بەختیاری مرۆڤـ، ئەوەی كە لەسەر زەوی روودەدات(نیوەی خوارووی گۆی زەوی، بوونی تەواوە) دەگەڕێتەوە بۆ هۆیەكانی بوون لەئاسماندا (نیوەی سەرووی گۆی زەوی) لە بازنەی بووندا. لەسەر ئەم بنچینەیە سیفەتی تەواویان داوە بە بوون، چونكە باوەڕیان وا بووە كە بازنە تەواوترین شێوەكانی ئەندازەیە و كۆی پلەكانی دەكاتە (360) پلە بەهەر چوار گۆشە وەستاوەكەیەوە، كە هاوتان لەگەڵ یەكدیدا لە خاڵی مەركەزی (ناوەراست)و ماوەیەكی وەك یەك دوورن (تیرەكان و نیوە تیرەكانی ئەندازەیی).

ب‌- بیرو(هزر)‌ ئاكاری و كۆمەڵایەتییەكان:
 بەڵام مەسەلەی چاكە و خراپە و دادپەروەری و شتی ڕەواو نا ڕەواو و بەختیاری و كوێرەوی، كە شوێنەوارەكانی عێراقی كۆن لێی دەدوێن، وەك (ئارامگری ئەیوب) و (یاساكانی میلەكەی حاموڕابی) و (چاكسازی ئۆركاجینا) و (پەندی ئەحیقار) و (دوورگەی بەختیاری و نەمری دلمون) ئەمانە هەموویان بابەتی(فەلسەفەی ڕەوشتین) لە زاراوەی هاوچەرخدا، چونكە بیرمەندە كۆنەكانی میزۆپۆتامیا، باوەڕیان بە سروشتی چاكە هەبووە و لە هەمان كاتدا باوەڕیشیان بە خراپە هەبووە لە مرۆڤدا، لە هەمان كاتدا دیسان باوەڕیان بەوە هەبووە كە لە دوا دیاردەكانی زۆرداری و كوێرەوەرییەوە شتی دیكە هەیە، لێرەدا نامانەوێ‌ لەوە زیاتر پەرە بە دوانەكەمان بدەین، چونكە باسەكە دوورو درێژ وفراوانە – بە هەر حاڵا ئەم بیروڕایانە دابەش دەكرێن بەسەر دوو جۆر بۆچوون: 
یەكەم: گوتراوە لە مرۆڤدا، ئارەزووی چاكە و ئارەزووی خراپەش هەیە، چونكە هەر بەم شێوەیە دروست بووە.
دووەم: دەگوترێ‌، مرۆڤ چاكەی لە سروشتیدا هەیە، چونكە لە قوڕێكی پاك درووستكراوە، بەڵام خراپەكاری (شەڕانگێزی) لە ژینگە كۆمەڵایەتیەكەیدا رێگای پێگرتووە و كاری تێكردووە بە چاك و خراپ كاردەكاتە سەر بارودۆخی گشتی و ئەو ژینگەیەی مرۆڤ و كۆمەڵی تێدا دەژی.
بیرمەندە كۆنەكانی میزۆپۆتامیا بە بیرو و هۆش و دووربینی خۆیان و ئەزموونەكانیان لە ژیاندا دركیان بەوە كردووە كە مرۆڤ، گیاندارێكە و چارەنووسی ڕۆژێ‌ لە ڕۆژان هەر (مردن) ە. ئینجا بۆ ئەوەی لە (مەرگ) نەسلەمێتەوە و نەترسێ‌ هاتووە رووی كردۆتە كاركردن و دروستكردنی (خانوو) بۆ خۆی و دەستكەوتی گەورەی بەرهەمهێناوە بۆ خزمەتكردنی مرۆڤ، بۆ ئەوەی بیروباوەڕ و كاری جوان لە پاش خۆی بەجێ‌ بهێڵێ‌. كارێكی وەها بكات خەڵكی لە یادی نەكەن و مێژووش هەرگیز توانست و هێز و وزەی ژیری و توانای جەستەیی لەبیر ناكات، كە بۆخزمەتكردنی هاوڕەگەزەكانی ئەنجامی داوە و بەرەو پێش و بەرزبوونەوە پاڵی پێوەناوە هەتا بەرەو پلەی شارستان پێشكەوتن بردوویەتی، ئەم سەركەوتن و شارستانیەش تەنیا بە خۆدورخستنەوە لە زوڵم و زۆرداری و هۆیەكانی و ئەنجامەكانی نەبێت – بە تاك، یان بە كۆمەڵ- پێك نایەت و مرۆڤ لە سایەیدا ناحەوێتەوە.
ئینجا لە پێناوی (بەربەستكردن) ی پاڵنەرە خراپەكارییەكان لە هەندێ‌ دڵا و دەروونی نەزان. دەسەڵاتی سەركوتكەر- بە هەموو شێوەكانیەوە (كۆمەڵایەتی، ئاینی، سیاسی) هێنرایە كایەوە بۆ پاراستنی لاوازەكان لەدەست زوڵمی بە هێزەكان (پارەدارەكان و خانەوادەكان و دەرەبەگەكان و دەسەڵاتە خۆسەپێنەكان). هەروەها (یاسا) دانرا بۆ پاراستن و چاودێری (ئازادی خەڵكی و ئاساییش و مافی ژیان بە سەربەستی و دوور لە زەبرو زەنگ). هەروەها یاساش دانراوە بۆ دانانی سنووری پەیوەندی نێوان تاكەكانی كۆمەڵ و دەزگا و دامەزرێنراوەكان. ئەمەیە ئامانجە هاوبەشەكانی بیرمەندەكان (مفكرین) لە شارستانی میزۆپۆتامیای كۆن. هەروەها كۆنترین چاكسازی مرۆڤایەتی، كە پێمان گەییوە (چاكسازیەكانی ئۆركاجینا) یە (42 سەدە پێش زایین). كە لە (ئازادی= ئەمارجی) دەدوێ‌، لە پێناوی ئەوەدا هەژارەكان. بە خۆشی بژین لە پاڵا دەوڵەمەندەكان دا پێكەوە یاریدەی یەكتر بدەن لە كارو باری دنیایان، لە چوارچێوەیێكی پتەوی یەك گرتوودا بژین و بەڕێوە بچن و نەهێڵن، دوژمن وبێگاتە: ئەو یەك گرتنە پچڕ پچڕ بكات لە كاتی شاڵاو هێنانە سەریان.
بەڵام لە (داستانی گلگامێش) دا ئەو شانازییە بۆ بیرمەندەكانی شارستانی میزۆپۆتامیای كۆن، كە هەر چی بابەتی فەلسەفەی مرۆڤایەتی هەیە وەریان گرتووە و لێیان كۆڵیوەتەوە بە شێوازێكـ سازاندویانە لەگەڵ شارستانی بگونجێت و بۆمانیان بەجێهێشتوە بە داڕژاوی. هەروەها لە نرخەكانی ڕەوشتیش دواون، بۆیە دەبینین سەرەتای ئەم داستانە نەمرە بە هەڵوێستێكی فەلسەفیانەی ڕوون دەست پێدەكات ولە ئاودانكاری وپەند دەدەێ وبە مرۆڤەكانی هەموو سەدەو چەرخەكان -44- سەدە لەمەوبەر دەڵێ: 
- ئەو هەموو شتێكی دیوە- گۆرانی بەیادی وڵاتەكەی گوتووە.
- ئەو هەموو شتێكی زانیوە و- سودی لە پەندو ئەزموونەكان وەرگرتووە.
- ئەوە داناو هۆشمەند بە هەموو شتێ...هتد. بۆ ئەوەی كۆتایی بهێنێ‌، بە نمایشەكانی و كوێرەوەرییەكانی مرۆڤ، و لەناوچوون (الفنا‌ء) و شەڕانگێری و بەرەنگاربوونەوەی كارە گران و قورسەكان، هەتا جاڕدانی ئەم ئەنجامانەی خوارەوە: 
یەكەم: سەركەوتن بەسەر ترس و ڕاڕایی (تردد) و لاوازی و تاكـپەرستی خراپ و بەدكار.
دووەم: گەشبینی بە ژیان و دوارۆژەوە، لە تەكـ ئەوەش دا مەرگـ بەبەر چاومانەوە دێت و دەچێت، بەڵام بە مرۆڤ، دەگوترێ ئازابە و لە مەرگـ مەترسە، ئەویشی بە كاری چاكەو یاریدەدان و ئاخاوتنی بە سوود و كاری باش و كردەوەی پەسەند و،  دژ بە شەڕ و ناتەواوی و زوڵم بوەستە و ڕەتیانبكەوە مەهێڵە لە دڵ ودەروونتا جێی خۆیان بكەنەوە، تۆ بەم كردەوانەت هەمیشە: تا هەتایە بە ئازایی و نەبەردی دەژیت، هەر وەك لە داستانەكەدا لەسەر زاری (گلگامش) ەوە هاتووە ئەو كەسە كەسێكی ئازا قارەمانە و ناوی لە نێو ناوە نەمرەكاندا تۆمار دەكرێ، بەمە داستانەكە كۆتایی بە گیروگرفتی چارەنووس دەهێنێ بە شێوەیەكی ئەرێنی (ایجابی). كە بە مرۆڤی ڕاگەیاندووە دەتوانێت بە نەمری بمێنێتەوە، ئەگەر خزمەتێكی باش پێشكەش بە كەسانێكی دیكە بكەیت. یادكردنەوەی چاكە لە سەرزاری خەڵكییەوە لە دوای مەرگی مرۆڤ و لەناوچوونی لاشەكەی،  ناوی بە نەمری لە مێژوودا دەهێڵنەوە و نەوەكان یەك لە دوای یەكـ بە چاكە ناوی دەهێنن.
بەڵام بیرۆكەی (دادپەروەری) و تێكۆشانی مرۆڤ لە پێناویدا ئەوە بوو یاساكانی میزۆپۆتامیای كۆن ڕێكی خستووە،  یاسای ئۆرنەمۆ (22 سەدە پ.ز) دا ئەمەیان تۆمار كردووە، هەروەها(لەبت عەشتار) یش (لە سەدەی 40ی پ.ز) دا بە پێی دەستوورەكەی خۆی تۆماری كردووە. هەتا دەگاتە سەر میلەكەی حامورابی (1750 پ. ز) ئەم دەستوورە بە هۆی دادپەروەری دادوەران و قازی بە ویژدان و مرۆڤی هوشمەند بەدیهێناوە و بڵاوبۆتەوە كە. كۆمەڵگەی بەختیار ئامانجی خواوەندەكان و مرۆڤ بووە.

2- بیروڕا فەلسەفی و زانستییەكان لە دۆڵی نیلدا:
پەیدابوونی شارستانی لە میسری كۆندا، دەگەڕێتەوە بۆ چوارەم هەزارەی پ.ز،  لە بواری گەردوونزانی و زانیاری بیردۆزییانە، دەبینین پەیوەندی نێوان (خواو مرۆڤ) یان ڕێكخستووە و بیرۆكەی (یەكتاپەرستی)یان لەلا پەیدا بووە، وە باوەڕیان بە ژیانی پاش مردن هەبووە، كە تیایدا پاداشت و سزا نەك تەنیا بە پەیڕەوكردنی شێوەكارییە ئایینیەكانەوە بەندن، بەڵكو بە ڕەفتار و ڕەوشت پاكی ژیانیشەوە بەندن .
درووستكردنی هەڕەمەكان و مۆمیاكردنی تەرمی مردوان ئەنجامی ئەو بیرۆكەیەن.
بەم شێوەیە میسرییە كۆنەكان بنچینەكانی باوەڕە دوانی یەكەی (گەردوون و مرۆڤـ) یان دانا،و و ڕایان گەیاند خواكان یان یەكـ خوا بەرامبەر بە گەردوونی ماددی هەیە. لە شیش بەرامبەر بە دەروونی مرۆڤ . لێكدانەوەی ئەوتۆشیان بەشێوەی ئەفسانەیی بۆ دروست بوونی گەردوون داناوە.
ئاو(نون)یان بە نەژادی بونەوەرەكان (موجودات) داناوە. لەوەوەش خواكان پەیدابوون، كە هێزە سروشتییەكان وەك گەرمی و شێ‌ دەردەبڕن. هەروەها یەكێ‌ لەو ئەفسانانە باس لە خواوەندی (بتاح) دەكات، كە لە ڕێی وشەی (ببە)وە، شتەكان دروست دەبن، ئەم بیرۆكەیە، بیرۆكەی وشەی (كریستیان مان) بەبیردێنێتەوە، یان ئەو فەرمانەی خوامان دەهێنیتەوە یاد، كە ئەگەر شتێكی ویست لە قورئانی پیرۆزدا دەفەرموێت (ببە). ئەویش دەست بە جێ‌ (دەبێت). ( إِنَّمَا قَوْلُنَا لِشَيْءٍ إِذَا أَرَدْنَاهُ أَنْ نَقُولَ لَهُ كُنْ فَيَكُونُ) (النحل-40).
دانیشتوانی میسری كۆن ڕۆڵێكی شارستانی (بیری و زانستی) دیار و جیایان هەبووە ئەو سەرچاوانەی دەربارەی بیری میسرییە كۆنەكان و هەتا ئەمڕۆ پێمان گەیشتوون، وەك گەڵای بەڕەدی(بەردیات) و (كتێبی مردوەكان) و دەقەكانی هیرۆگلێفی ودەقی (مەنفیس) دەربارەی خەلیقەت، زانیاری زۆری دەربارەی گەردوون و بیری ڕەوشت گرتۆتە خۆی (تێدایە). 
هەمووشیان لە دەوری یەك تەوەر (محور) دەسووڕێنەوە، ئەویش (گەردوون)ە لە كاریگەری ئەستێرەكان و هەسارەكان دەدوێ‌ لە ژیانی مرۆڤدا بە تایبەتی (خۆر و مانگ). بە وردبوونەوە دەبینین لێكچوونێك (تشابه) هەیە لە نێوان هەندێ‌ بۆچوون و لێكدانەوەی سەبارەت بە گەردوون لە لای میسرییەكان و بۆچوون و لێكدانەوەكانی دانیشتوانی میزۆپۆتامیا، سەبارەت بە نەژادی شتەكان، لە دەقی (شاری مەنفیس) دا دەبینین: بیر و بۆچوونی بیركەرەوە میسرییەكان لەو دەقانەدا هەوڵ دەدەن، شیتەڵكردنێكی فەلسەفی و لێكدانەوەیەكی هۆشیارانە بۆ نەژادی بوون و خەلیقەت بهێننەوە و بە (ئاو) و خوا (بتاح) و بەو وشەیەوە بیبەستنەوە، كە لەسەر ئاوی پیرۆزدا گوتراوە. هەرچی شتەكان یان بوونەوەر هەیە بە بۆنەی هۆكارێكەوە هاتۆتە دی، ئەویش لە دایك بوونە (زاووزێ‌ یە). كەواتە لە هەر بوونەوەرێك دوو هۆ هەیە ئەویش بوونی (نێر) و (مێ‌) یە. ئەگەر یەكیانگرت بە پێی ئەفسانە كۆنەكان و بیروڕای بیرمەندەكان و دانایانی كۆن، بوون (وجود) دێتە كایەوە .
بیرمەندە كۆنەكانی میسری لایەنی ڕەوشتیان لە دەقەكانی (ژیانی دووەم) دا چارەسەركردووە كە لە كتێبی (مردووەكان) دەبینرێ و هەڕەشە لە خەڵكی دەكات و دەبێژێ‌: نەكەن كاری خراپە بكەن، چونكە هیچ كەسێ‌ لەو دونیا، یان ژیانی دووەم لە دەست سزا رزگاری نابێت ئەگەر بێتو لەم دونیایەدا كارێكی خراپ بكات لەو دونیا حیساب و سزا چاوەڕێی دەكات.
بیرۆكەی مەرگ (فەنابوون) چارەسەری لە بیرۆكەی كۆنی میزۆپۆتامیا بە (نەمری مەعنەوی) بۆ دانراوە كە بۆ پیاوچاكان و خاوەن كردەوە باشەكان و كارە بەنرخەكان دێتەدی (بەچاك یادكرنەوەیان).
كەچی بیرۆكەی كۆنی میسری چارەسەری (مەرگ) ی داناوە بە بەرجەستەكردنی (نەمری ماددی) بە هۆی دوو دەستكەوتی زانستی مەزن كە یەكێكیان مۆمیاكردنی لاشەیە لە زانستی نۆشداری و ئەویتریان هەڕەمەكانە لە زانستی ئەندازەیی و گەردوونناسی دا. هەڕەمەكانیش بە تایبەتی بۆ (فیرعەونەكان) تەرخانكراوە، چونكە ئەو فیرعەونانە لە بیرۆكەی میسریدا بەرزبوون و گەیشتونەتە پلەی خواوەندە پیرۆزەكان، هەتا شا (ئەخناتوون= ئەمنوفسی چوارەم) مێردی (نیڤەرتیتی) بیری یەكتاپەرستی هێنایەكایەوە لەژێر كاریگەری ژنەكەی كەلە میتانیەكانی كوردستان بوو و بیرۆكەی خۆرپەرستی داهێنا، لەم بوارەدا بزووتنەوەی (ئەخناتوون) لە تەك مەرامەكانی ئیبراهیم خەلیل (خودا لێی رازی بێت) لە یەكتاپەرستی دا یەك دەگرێتەوە كە بانگەوازی بۆپەرستنی تاكە خوایەكی گەورەو مەزن دەكرد لە وڵاتی بابل (میزۆپۆتامیا)،  گەرچی هەردوو بانگەوازەكە لە میسر و میزۆپۆتامیا دا لەڕووی توێژینەوەوە جیاوازییەك هەیە لە نێوانیاندا.
3- فەلسەفەی یۆنانی:
لە دواییەكانی سەدەی حەوتەم و سەرەتاكانی سەدەی شەشەمی پ.ز ئەم فەلسەفە یۆنانییە بۆ یەكەم جار لە كەنارەكانی خۆرئاوای ئاسیای بچووك (ئەیۆنیا) سەری هەڵدا لە دواییدا لە ئیتاڵیا و شارە كەنارییەكانی دوورگەی سقلیەو، لەدواییشدا لە ئەسینا لەسەدەی پێنجەمی (پ.ز) بڵاوبۆوە و لە سەدەی پێنجەم و چوارەم دا گەیشتە ئەوپەڕی گەشانەوە .

لە گرنگترین هۆیەكانی دەركەوتن و پەیدابوونی فەلسەفەی یۆنانی بە مەبەستی ژماردنییان نەك ڕاڤە كردنیان، ئەوانەن:
1- پێشكەوتنە پێشووەكەی شارستانێتیەكانی میزۆپۆتامیا و میسری كۆن و فینیقییەكان و شارستانێتیەكانی دەریای ئیجە كەبە دەستیان هێنابوو. 
2- شوێنی جوگرافی وبازرگانی دوورگەی مەڵتیە لە ئاسیای بچوك بە شوێنێكی بازرگانی دادەنرێ‌ لەگەڵ خۆرهەڵات دا، چونكە لە مەڵبەندەكانی ئەو شارستانێتیە كۆنانەوە نزیك بوو كە لە خاڵی یەكەم ناومان هێنان، ئەم دوورگەیەش، یەكێكە لەو دوازدە دوورگەیەی كە هەرێمی (ئەیۆنیا)یان پێك دەهێنا لە ئاسیای بچووك.
3- باری ڕامیاری و هزری(بیری) یۆنان باش بووە چونكە ئاشتی و ئارامی تێیدا بەرقەرار بووە و ڕێككەوتنامەی ئاشتیشی لەگەڵ دراوسێیەكانیدا بەستبوو.
4- ئازادی بیركردنەوە بە تایبەتی لە ئەسینادا هەبووە، چونكە هیچ فەلسەفەیەكی ناوەندی نەبووە كەتێڕوانینێكی دیاریكراو بسەپێنێ‌ بەسەر بیرمەندەكاندا (مفكرین)،بەڵكو باوەڕەكانیان تەنیا هەرشتێكی ئایینی و نەریت بووە. لەسەر مرۆڤ هەر ئەوەبووە كە پێشبینیەكان بەدوای خۆی دەربارەی گەردوون و مرۆڤ دابڕێژێ‌.
 ئەگەر بگەڕێینەوە بۆ سەدەی شەشەمی (پ.ز) دەبینین چالاكییە بیری و هزرییەكانی ڕۆڵەكانی ئەو وڵاتانەی كە كەوتبوونە ژێر دەسەڵاتی یۆنانیەكانەوە هەموویان لە دەوری (نەژادی گەردوون و بوون) دەخولانەوە. پرسیاری فەلسەفییان دەربارەی (ناوەڕۆكی) شاردراوەی پشت بوون دەكرد. لەم كارەیاندا بەهەر ڕەنگ و شێوەیەك بێت پابەند بوون بە وەڵامە فەلسەفییەكانی میسرو میزۆپۆتامیا. لەپاڵا ئەوەدا كە سوودیان لە دەستكەوتە زانستییە جیاجیاكان وەردەگرت، وەك نۆشداری و بیركاری و گەردوونناسی و فیزیا ودەریاوانی (الملاحة‌) دەورێكی گرنگی هەبووە بۆیەكەوە بەستنی ڕاستەوخۆی دانیشتوانی دوورگەكانی یۆنان و كەنارەكانی باكووری دەریای سپی ناوەراست بە دانیشتوانی كەنارەكانی شام و باكووری ئەفریقیا، لەڕووی شارستانی سەربازییەوە،  سەرەرای ئەمانەش دەبینین زانستخوازان و لایەنگرانی زانیاری لە بیانیەكان ڕوویان دەكردە مەڵبەندەكانی شارستانی لە میزۆپۆتامیاو دۆڵی نیل، بۆ وەرگرتنی زانست و زانیاری و گەڕانەوە بۆ وڵاتە دواكەوتووەكانیان بۆ بڵاو كردنەوەی شارستانێتی ئەو بەڵگەیەش بەسە كە یەكەم فەیلەسوفی یۆنانی(تالیس) زانست و دانایی لەداناو زانایانی بابل وەرگرتووە.
دەتوانین وەڵامەكان و شیكردنەوەكانی فەلسەفەی یۆنانی بە پێی پەرەسەندنی قۆناغەكانی مێژوو بۆ سێ‌ قۆناغ دابەش بكەین:

هەنگاوی یەكەم:
 فەلسەفەی یۆنان هەتا سوكرات:
ئـ- فەیلەسوفەكان لێكۆڵینەوە لە جیهانی دەرەوە دەكەن: 
پرسیارە گەورەكە لێرەدا بریتییە لەوەی ئایا ڕەچەڵەكی شتەكان چییە؟ ئایا گۆڕان و زۆری هەیە؟ لەسەر ئەوبنچینەیە دەتوانرێت خوێندنگە زۆرەكان تا هاتنی سۆفستاییەكان دیاری بكرێن .خوێندنگەكان ئەمانەن: خوێندنگەی ئایۆنیا، خوێندنگەی ئیلی، خوێندنگەی زۆری، خوێندنگەی فیساگۆرسی، خوێندنگەی گەردیلەیی. 
هەرچی (خوێندنگەی ئایۆنیا)یە كە بە ناوی ئایۆنیای ئاسیای بچووكە، فەیلەسووفەكانی وەڵامی ئەو پرسیارەی سەرەوەیان داوەتەوە و هەوڵیان داوە بە شێوەیەكی فەلسەفی وزانستی وەڵامی بدەنەوە، كە رەچەڵەكی شتەكان یەك توخمە، یان یەك شتە كە یەكەم كەرەستەی هەموو شتێكە. ئەم توخمەش یان ئاوە، یان تێكەڵێكی یەكسانە لە هەموو شتێك، یان هەوایە، یان ئاگرە. لەگەڵ ئەوەی كە رەچەڵەكی شتەكانی بە یەك لەو توخمانە داناوە، لەهەمان كاتدا دانیان بە هەمە جۆری و زۆری و گۆڕانی شتەكان ناوە.
هەرچی (خوێندنگەی ئیلی) ئەوا بەرپەرچی ئەم بۆچونەی داوەتەوە بەوەی كە چۆن شتەكان هەمەجۆر و زۆرن، و گۆڕانیان تێ‌ دەكەوێت، ئەگەر رەچەڵەك و پێكهاتنیان یەك توخم بێت؟
شیكارەكە دەبێت یەك لەم چارەسەرە بێت: 
چارەسەری یەكەم بریتیەلە نكوڵی كردن لە هەموو گۆڕان و هەمەجۆری و زۆری،وەدەبێ‌ بڵێین یەك رەچەڵەك و یەك بوون هەیە، كە ئەمە ڕای فەیلەسووفانی (ئیلیا) ی خوارووی ئیتاڵیا بووە و لەسەر بنچینەی وتەی ئەوان (خوێندنگەی ئیلی) پێكهات كە دانی بە هیچ زۆری و گۆڕانێك نەدەناو دەیووت كە ئەمە لەكرداری زانیاری هەستی تەواو و ڕواڵەتی خەڵەتێنە، بەڵام زانیاری تەواو كە ژیری دەیگاتێ‌ ئەوەیە كە بوون یەكە چ كورسی بێت یان درەخت. بوون سیفەتی گەوهەری شتەكانە، جیاوازی نێوان شتەكانیش جیاوازی لاوەكین، ئەم دوو خوێندنگەیەی سەرەوە، (خوێندنگەی یەكبوون)یان پێ‌ دەووترێت. 
چارەسەری دووەم بۆ بەرپەرچدانەوەكەی پێشوو:بریتیە لە قبوڵ كردنی زۆری و گۆران و، رەچەڵەكی شتەكان یەك نییە،بەڵكو چەند رەچەڵەك و توخمێكە.
 لێرەدا (خوێندنگەی زۆری) پەیدا بوو، كە یەك لە فەیلەسوفەكانی ئەم چوار توخمەی بە رەچەڵەكی شتەكان داناوە(ئاو و هەواو ئاگر و گڵ): فەیلەسوفێكی دیكە وتوویەتی (تۆ) یان (گەردیلە) ی ئێجگار ورد رەچەڵەكی شتەكانن كە لە هەر پشكێكیان چەند بچووك بن، ڕێژەیەكی هەموو شتێك لە موو وخوێن و گۆشت و هتد...ی تێداهەیە، لە هەردوو بارەكەشدا شتەكان لە چوار توخم پێكهاتبن یان لە گەردیلە، لە بەشی جیاوازی ئەو رەچەڵەكە پێكهاتوون (لەو توخمانە یان لەو گەردیلانە). تایبەتیەكانی هەر یەك لەو توخمانە یان گەردیلانە ئەوەیە كە بە چەسپاوی دەمێننەوە، توشی گۆڕان یان هەڵچوون نابن، بەڵكو ئەوەی دەبێت ئەو توخمانە یان ئەو گەردیلانە تێكەڵ دەبن، ئەو لەشەی پێكی دەهێنن (ئاوێتە) نییە، بەڵكو تێكەڵەیە لە ڕێی (گردبوونەوەو جیابونەوە)، واتا شتێكی نوێ‌ دروست نابێت، بەڵكو تەنیا هاتنە پاڵ یەك و گردبوونەوەیە، وەك چۆن لە دەنكە گەنم و جۆ و نیسك بە یەكەوە كۆدەكەینەوە هەروەك قوتابخانەی گەردیلەیی وای بۆدەچێ‌. 
(خوێندنگەی فیساگۆرسی) ش خوێندنگەیەكی گەردیلەیی بووە لەگەڵ ئەوەشەوە كە (ژمارەی) بە رەچەڵەكی یان سەرەتای هەموو بونەوەران داناوە. ژمارە بە لایانەوە شێوەی ئەندازیاری وەردەگرێت، بۆ نموونە ژمارە (3) بە سێگۆشە یەكسانە، لەبەر ئەمە بە ڕای ئەوان هیچ شتێك نییە لە ژمارە پێك نەهاتبێت، واتە بە شێوەی ژمارە نەبێت، واتە شێوەی ئەندازیاری هەیە. بێجگە لەمە دانیان بە چوار توخمەكە ناوە كە رەچەڵەكی شتەكانە، واتە باوەریان بە پێكهاتنە ماددیەكەی شتەكان هەیە، بەڵام وایان داناوە كە شتەكان شێوەو شوێن وەردەگرن، شێوەیەكی ئەندازیاری وەك گۆ(تۆپی پێ‌) یان خشتەك و بەو شێوە. هەروەك (فیساگۆرسی) وادەڵێن كە لە خوارووی ئیتاڵیا پاش مردنی فیساگۆرس پێكهات. فیساگۆرسی كە ڕێكخراوێكی ڕامیاری وئایینی و فەلسەفی بووە، دژایەتی دیموكراسی ئەسینای كردووە. فیساگۆرس دەڵێت دەروون ماددە نییە و نەمرە و گیانەكان لەرێگەی گیانگۆڕكێ‌ (التناسخ) دەگوازرێنەوە،هەرئەویش بوو واتای خۆشەویستی بۆ دانایی فەلسەفەی دانا.
(خوێندنگەی گەردیلەیی)كە دیموكریتس دامەزرێنەری بووە،یەك لێكدانەوەیی وچەند لێكدانەوەیی بەیەكەوە كۆكردۆتەوە،رەچەڵەكی هەموو شتەكان بەلای ئەو خوێندنگەیە گەردیلەن وپەرت نابن،ئەو گەردیلانە یەك شێوەن بەسروشت وپێكهاتنیان یان بە بنچینەی دامەزاندنی ماددیان،بەڵام بەشێوە جیاوازن (وەك دوو پیتی B.A) وەبەڕیز وەك (AB.BA)وبەدانان وەك (H،I)،ئیتر لەو جیاوازیانەو لەژمارەی پێكهێنەری تەن(لەش) شتەكان و ئەوەی هەیە جیاوازدەبن. هەموو شتێكیش تەنانەت ژیان ودەروونیش لە گەردیلە پێكهاتوون و گەردیلەش هەمووی پڕن (هیچ بۆشایی لەناویاندا نییە)،هەرچەندە لەبۆشایی دا دەجوڵێنەوە،گردبونەوەی گەردیلەكان بۆشایی تێدەكەوێ‌ بەمەش تەنەكان(لەشەكان) لەكەلێن و چڕییان وقورساییان جیاوازدەبن.جوڵەی هەتاهەتایی،گەردیلە هەتاهەتاییەكان هەڵدەدات و بەیەكدا دەچن و لەگەڵ بۆشایی دا تەنی بچوك گەورە پێك دێنن،گەردیلە خۆی بە تەنها رەنگ وچێژ وبۆن و قورسایی نییە بەڵام ئەمانە گشتی پێكدێن بە كۆبونەوەیان لە تەنێكدا،وەبە هەستەكانمان هەستیان پێدەكەین،ڕاستی شتەكان ڕاستی تەنەكان نین كەلە گەردیلە پێكهاتوون،كەئەمەش یەكەم خاڵی جیای سیفەتە سەرەكیەكانی شتەكان(سیفەتە تاكەكانی گەردیلەكان) و سیفەتە ناسەرەكیەكانی بارگەو تەنەكانە.

ب- فەیلەسوفەكان ڕوویان كردە لێكۆڵینەوەی مرۆڤ: 
سۆفستایییەكان لە سەدەی چوارەم و پێنجەمی پێش زایین پەیدابوون. وایان لە فەلسەفە كرد ڕوو بكاتە بایەخدان بە مرۆڤ لە جیاتی گەردوون. واتە لە لێكۆڵینەوەی گەردوونەوە بۆ لێكۆڵینەوەی مرۆڤ. ئەمە بە هۆی ئەوەوە بووە كە ئەسینا بەسەر ئەیۆنیاو هەندێ‌ دوورگەی دەریای ئیجە زاڵ بوو و بەسەر فارسەكاندا سەركەوت و (پێركلێس) دەستوورێكی دیموكراسی بۆ دانا.
 كە پێویستی لێدوانی ڕامیاری و یاسایی و هەڵبژاردن زیادی كرد لەگەڵیدا پێویستی مامۆستا بۆ ووتار بۆئەوەی كارلە كۆمەڵگە بكات پەیدابوو. بەو شێوەیە مامۆستایان پەیدابوون و واتای (سۆفستایی) لە سەرەتادا هەر ئەمەی دەگەیاند واتا مامۆستایانی دانا(حەكیم) بەرامبەر بەكرێیەكی كەم، ئەمانە زێدەڕۆییان لە دووپاتكردنەوەی ڕێژەیی هەر زانیارییەك و هەر ڕاستییەك دەكرد. دەیان وت ڕاستی وچەوتی و چاكە و خراپە گشتی نین، بەڵكو چاكەو خراپە ئەوەیە كە تاكەكەس دەیبینێت. ئەمە واتای وتەكەی (پڕۆتاگۆراس) ی دامەزرێنەری خوێندنگەكەیە: (مرۆڤ پێوەری هەموو شتێكە).

سۆكرات: (339 پ.ز) سۆكرات لەگەل ئاراستەكانی سۆفستاییەكان نەیار بوو، هەر چەندە وەك ئەوان لە فەلسەفەی سروشتی و لێكۆڵینەوەی گەردوون دووركەوتبووە و فەلسەفەی لە چوارچێوەی لێكۆڵینەوەی مرۆڤ هێشتبۆوەو دەیووت (ئەی مرۆڤ خۆت بناسە). لە چاكە دەدواو لەگەڵ زانیاری جووتی دەكرد. بە لای ئەوەوە ئەوەی بزانێت چاك دەبێت، ئەمەشە واتای وتەكەی (چاكە زانینە) بایەخی بە دیاریكردنی واتای وشەو چەمك داوە، واتا دانانی پێناسەی جێگیر بۆ شتەكان. بەم شێوەیە توانی بەرپەرچی سۆفستاییەكان بداتەوە كە یاریان بە وشە دەكرد. بە تاوانی تێكدانی لاوان و نكوڵی كردن لە خواكانی شار و باوەڕهێنان بە خوای تر بڕیاری كوشتنی درا. بە بڕیاری دادگە لە بەندیخانەدا ژەهری خواردەوە. باوەڕی وابووە كە دەروون پاش مردن دەمێنێتەوە. زۆر خوێندنگەی سەر بە فەلسەفەكەی ئەو پەیدا بوون و یەكێ‌ لە قوتابیە هەرە گەورەو گرنگەكانی ئەفلاتوون بوو سۆكرات هیچ كتێبێكی لە دوا بەجێ‌ نەماوە، بەڵام وردبینی لە( هونەری كۆڵین) دا كرد بەهۆی وتوێژە فەلسەفیەكانی دەربارەی مرۆڤ و سروشتی مرۆڤ و بنج و بناوانی زانیاری و كۆڵەكەكانی زانیاری. سۆكرات لە ژیانی خۆیدا، بەرەنگاری ئەو ئاڵۆزییە بۆوە، كە سۆفستاییەكان بەسەر بیر و هۆشی لاوەكان سەپاندبوویان، واتە هۆشیان پێ‌ چەواشە كردبوون.
ئەم فەیلەسووفە دوای دانایی كەوتبوو، هەمیشەو بە بەردەوامی لە تەك خۆیدا دەیگوتەوە، ئەم داناییەش ئەمەیە (ئەی مرۆڤ خۆت بناسە) هەتا بتوانێت ئەم دەستەواژەیەی كە لە كاهینەكان رۆژێ‌ لە رۆژان بیستبووی كەپێیان ووتبوو: (ئەی سۆكرات تۆ لە نێوان هەموو ئەسینییەكان داناتر و بە دادتری)لەسەری بڕوات. (سۆكرات) زۆر بە جەرگانە بەرەنگاری بیروباوەڕی سۆفستاییەكان بۆوە، چونكە ئەو بیروباوەڕە ئاڵۆزو سەرلێشێوێن بوو، هەرچی سۆكرات بوو، باوەڕی بە پێغەمبەرێتی هەبوو، باوەڕی بە هەواداری ڕەوشتی و ئایینی هەبوو، باوەڕی بە ژیانەوەی جاری دووەم و بوونی دادپەروەری و ڕاستی هەبوو، هەرچەندە سۆفستایییەكان نكوڵییان لێ‌ دەكرد . لە پێناوی ڕاستی و ڕاستیكاریدا، ملكەچ نەبوو و سووربووە لەسەر بیر و باوەرەكەی. بۆیە نەیارەكانی لەنێو دەسەڵاتی حكومەتی یۆناندا، بە گرتنیان داو تاوانێكی گەورەیان خستە پاڵا و دادگە حوكمی مردنی بەسەردا سەپاند و، بە ژەهر كوشتیان، خۆشی نەیویست لە بەندیخانە ڕابكات. قوتابییەكەی (ئەفلاتون) زۆر بە شانازی و جوانیی و ڕێكوپێكیەوە ناوی بە (نەمری گیان) تۆمار كردو، هەرچی بیر و بۆچوونەكانی سۆكرات هەبوو دەربارەی ژیانی دووەم و دادپەروەری خوا هەمووی تێدا خستە ڕوو.
سۆكرات لە ساڵی 339 پ.ز بە ژەهر دەرمان خواردكراو بۆ یەكجاری سەری نایەوە دوای ئەوەی هەرچی كۆڵەگەكانی لێكۆڵینەوەی فەلسەفی و زانستی و ڕەوشتی هەیە هەمووی دامەزراند،  قوتابییەكەی ئەفلاتون، دوای ئەویش ئەرستۆ گەشەیان پێدا و نەیان هێشت بیروڕایەكانی بفەوتێن.
 



هەنگاوی دووەم
قۆناغی بوژانەوەی فەلسەفەی یۆنانی (گەردوونی و ڕەوشتی)
ئەفڵاتون و ئەرستۆ:
بە لە سێدارەدانی سۆكرات، فەلسەفە تووشی نەهامەتییەكی گەورە هات، چونكە بیر و رێبازەكانی سۆكرات لە لایەن قوتابییە زیرەكەكانیەوە لەوانەی بە دوای زانست و فەلسەفەدا دەگەڕان، زۆر سوودیان لەو دەسكەوتانەی سۆكرات وەرگرت تا كار گەیشتە ئەوەی كە لەسەر دەستی ئەوان لێكۆڵینەوەكان گەیشتنە ڕاددەی كامڵبوون لەسەر هەردوو ئاستی گەردوونی و ڕەوشتی (واتا لەسەر دەستی ئەفڵاتون و ئەرستۆ).

1- ئەفڵاتون (347 پ.ز):-
ئەفڵاتون فەیلەسوفێكی ئەسیناییە، كتێبی (كۆمار) و (یاساكان) و (وتوێژەكان) ی داناوە، لە دوای ئەوەی سەرسام بووە بە فەلسەفەی سۆكراتەوە. وتووێژی دژ بە سۆفستایییەكان تۆمار كردووە، بە لە سێدارەدانی سۆكرات زۆر دڵگران و پەست بووە.
هەوڵی داوە چاكسازی (كۆمەڵایەتی- ڕەوشتی- فەلسەفی) جێبەجێ بكرێ‌، بەڵام سەركەوتوو نەبوو، چونكە چارەسەرەكانی لەم بوارەدا ڕاستەقینە (واقعی) نەبوون و خەیاڵی بوون، بۆیە ئەفلاتون بە (نموویی- مثالی) ناسرا:
أ‌-	ئەفڵاتون لە فەلسەفەكەیدا، پشتی بە دوو بەرنامە (سەركەوتن) و (دابەزین) بەستووە لە پێكهێنانی زانیاری دەربارەی گەردوونی و ڕەوشتی.
دەبینین لە بەرنامەی (سەركەوتن)دا پشت بە تێبینی و هەڵێنجان دەبەستێ‌، بۆ ئەوەی لە گەردیلە بینراوو هەستپێكراوەكانەوە بچێت بۆ واتای گشتگیر و سەرتاپاگیر یاخود لە كاروان وپیرۆت وشاسوار ... هتد وەك لە تاكەكەسێ‌ بچێت بۆ (مرۆڤایەتی). بەڵام لە بەرنامەی (دابەزین)دا ئەفڵاتون بەڵگەكاری بەكارهێناوە بۆ ئەوەی لە زانیارییەوە لە واتای گشتگیری و سەرتاپاگیریەوە، واتە لە (مرۆڤایەتی)یەوە بچێت بۆ گەردیلە هەست پێكراوەكان (تاكەكەسەكان) لە كاروان و پیرۆت و شاسوار و هتد. 
ب- ئەم فەیلەسووفە، فەلسەفە گەردوونییەكەی لەسەر بنچینەی بیرۆكەی نموونەیی (مثالی) دامەزراندوە، شتەكان لەلای ئەو سێ‌ شتن: (خوا) ی مەزن هەیە كە ناوی ناوە (ئەندازیاری مەزن). دووەمیان (بەها نەگۆڕ و ڕەهاكان) كەبوونیان هەیە لە جیهانی ئاسماندا (كە نموونەی تەواو و بەرزن بۆ هەموو شتێكی خولقێندراو)، سێیەمیشیان (سروشتی شێواو) كە پێویستی بە یاساو ئەندازە هەیە. 
(ئەندازیاری مەزن) سروشتی شێواوی رێكخستووە و یاسای نموونەیی و جوانی تێدا داناوە، ناوەرۆكەكانی زەوی ووێنەی نموونەیی و هاوشێوەكانی لە خۆگرتووە. هەر وەك بوونی (گیان) لە جەستەدا. گیان (وێنەیەكی نموونەیی) ئاسمانییە خراوەتە جەستەی سروشتی زەوییەوە، بۆیە گیان تێدەكۆشێ‌ بۆ جیابوونەوە لە لەش و گەڕانەوە بۆ ئاسمان لە ڕێی مردنەوە، یان گیانگۆڕكێ‌ (دۆنا دۆن) (تناسخ الارواح). 
پ- ئەفلاتون قوتابخانەیەكی بۆ فەلسەفە دامەزراندو ناوی نا (ئەكادیمییە) و لەسەر دەروازەكەی نووسی (تەنیا ئەو كەسانە بێنە ژوورەوە، كە ئەندازە دەزانن)، چونكە لە توێژینەوەی فەلسەفی و ڕێكخستنی بیر و هزرەكان و تێڕوانین گرنگی بە ئەندازە و بیركاری دەدا، هەوڵی دەدا كە كۆمەڵگەیەگ بێنیتە كایەوە كە فەیلەسووفەكان بیبەن بەڕێوە، هیچ خراپی و ئازاری تێدا بەدی نەكرێ‌، وەك ئەوەی كە لە كۆمەڵگەی ئەسینیدا دەیبینی. لەبەر ئەوە ئەم فەیلەسوفە زانینی تەواوی شتەكان، وناوەڕۆك و چییەتی و نموونە ژیرییەكانی كرد بە بابەتەكانی زانینی یەقینی ڕاست ودروست، لەمەدا شوێن پێی مامۆستاكەی كەوت، چونكە هەربەتەنها پشتی بە هەستكردن و گومان و دیاردە ئاڵوگۆڕكراوەكان نەدەبەست،بیركاریشی بە نموونەیەك دانا بۆ بۆچوونەكانی بیری بەرز كە هیچ گومانێ‌ ناگرێتە خۆی.
ج- ئەفلاتون باوەری بە نەمری گیان وگەڕانەوەی بۆ جیهانی ئاسمان هەبوو، هەروەها بڕوای بە (گیانگۆڕكێ‌- تناسخ الارواح) هەبوو، كە لە زیاتر لە یەك جەستەی هاوبەشدا دەگیرسێتەوە، لە هەموو بوونەوەرە زیندووەكاندا. 
مرۆڤ بە بۆچوونی ئەفلاتون، ئەو دروستكراوەیە (مەخلوقەیە)، كە گەورەیی ئەندازیاری مەزنی تێدا بەدی دەكرێ‌، دەروونی لە تەك جەستەیدا كۆ دەبێتەوە، وە لە ناخی هەموو مرۆڤێكدا سێ‌ دەروون هەیە ( شەهوائی) و (توڕەیی) و(ژییریێتی)، ژیرەكان ئەوانەن كە دەروونە ژیرەكەیان زاڵە بەسەر دەروونە توڕەكەیان (لە دڵ دا) وبەسەر دەروونە شەهوائیەكەیان(لەگەدەوهەناودا)، بەمەش چاكە و پەسندی بۆخۆی ڕادەكێشێ‌، هەست بە ڕاستییەكانی پڕ لە خێر و بەرەكەتی مەزن دەكات. ئەمە ئەو بەختیارییەیە، كە كەس هەستی پێ‌ ناكات، جگە لەوانەی (فەلسەفەی میتافیزیكی) دەزانن ( كە بە چوار دەوری جیهانی ئەو دیو سروشتدا، دەسوڕێتەوە). زانینی ڕاست و ڕەوا ئەو زانیارییەیە، كە بابەتەكانی خوا و دنیای نموونەیی و ئاسمان و چاكەكانن... 
ئەمەش ئەو ئەو ئامانجەیە، كە دڵا و دەروونی مرۆڤ بە دوایدا، دەگەڕێ‌ لە ڕێڕەوی پاكژكاریدا، هەتا گەڕانەوی بەرزو پەسەند بۆ جیهانی هەوا، بەدەست دەهێنی. هەروەها بۆ جیهانی نموونەیی.

2- ئەرستۆ(322 پ.ز):-
ئەرستۆ فەیلەسوفێكی مەكدۆنیا(مەقدۆنیا)ییە. فەلسەفەی لە (ئەكادیمییەی ئەفلاتون) خوێندووە، هەمیشە لە هاوڕێكانی سەركەوتووتر بووە. زیرەكی خۆی پیشانداوە لە میانەی لێكۆڵینەوە لە فەلسەفەو ڕەخنەگرتن لە بیردۆزەكەی(ئەفلاتون) ی مامۆستای لە بارەی(نموونەیی) . باوەڕی بە لێكدانەوەی خۆرهەڵاتی لەبارەی گەردوونەوە واتە بە (زیندەگی هەسارەكان) هەبووە،كە لای دانیشتوانی كۆنی میزۆپۆتامیا ودۆڵی نیل هەبوو. توێژینەوەی فەلسەفە گەیاندۆتە لوتكە. ئەم و فێركارەكانی پێیان دەگوترا (ڕۆیشتیارەكان= المشائین)، چونكە كاتێك وانەی فەلسەفەی لە قوتابخانە نوێیەكەی دەگوتەوە لە باخێكدا كەلە دوای مەرگی مامۆستاكەی كردی بە مەڵبەندی فەلسەفە وووتنەوە، بە پێ‌ وانەكەی دەووتەوە بۆخوێندكارەكانی لەناو باخەكەدا. ئەرستۆ-مامۆستای ئەسكەندەری مەكدۆنیش بووە لە كۆشكی شاهانیدا بۆ ماوەی چەند ساڵێكـ. ئەرستۆ بە (مامۆستای یەكەم) ناوبراوە، لەبەر دانانی چەندان دانراوی دەربارەی فەلسەفەی جۆراو جۆر، بە تایبەتی لە مەیدانی لۆژیكـ و بەرنامە وباسی توێژینەوە، هەروەك چۆن موسوڵمانەكان دواتر (فارابی)یان ناونا بە مامۆستای دووەم.
1- بەرنامەكەی:
 ئەرستۆ بە بەرنامەیەكی زانستی ناوی دەركردبوو، ئەم بەرنامەیەش پشتی بە تێبینی و دەستنیشانكردنی كێشەكە و بارودۆخەكەی و بۆچووونی كەسانی پێشووتر دەبەست لە بارەی كێشەكە تادەگەیشتە ئەوەی چارەسەرێكی گونجاوی بۆ دابنێ‌. ئەرستۆ بەرنامەی بیركاری- لۆژیكی لە باسە جیاجیاكانیدا. بەكاردەهێنا، بۆ ئەوە تێدەكۆشا هەتا (زانستێكی بەڵگەدار واتە: بەڵگە نەویست) دابمەزرێنی، كە پشت بە زانیاری و بیروباوەڕ سەرەتاییەكان ببەستێ‌ لە یاساكانی هۆكاری (السببیة‌) لە زانستی سروشتیدا.
2- فەلسەفەكەی:
    فەلسەفەكەی ئەرستۆ فەلسەفەیەكی سروشتیانە بووە كە بابەتەكانی (هەستپێكراو و جووڵێنەر) ی بوونەوەرەكانی دامەزراندووە لەسەر بناغەیەكی پتەوی پشت بەستوو بە زانین و هۆكار و ئەنجام،  تادەگەیشتە هۆكاری یەكەم لە جولانەوە دا، ئەویش پاش ئەوەی كە بۆی دەركەوت شتەكان لە جیهانی سروشتیدا لەسەر چوار هۆكار دامەزراون: (ئەو كورسیەی كە لەسەری دادەنیشین بۆی بە نموونە وەردەگرین): 
یەكەم: هۆكاری كردەیی: كە هۆی دروستكەری كورسیەكە (هۆی نزیك) (دارتاشەكەیە).
دووەم: هۆكاری كەرەستەیی (ماددی): كە هۆی كەرەستەكەی كورسیەكە دەنوێنێ‌ (دارەكەیە).
سێیەم: هۆكاری شێوەكی: كە شێوازی ئەندازەیی كورسیەكە بە چ شێوەیەكی ئەندازەیی و هونەری دروستكراوە،دەنوێنێ‌. 
چوارەم: هۆكاری نادیار: كە مەبەست لە دروستكردنی كورسیەكەیە (دانیشتن).
ئەم هەموو هۆكارانە بە پێی چەند یاسایەكی هەمەجۆر لەسەر (ئاستی بوونی سرووشتی) گۆڕاو كار لە یەكتری دەكەن لە نێو جوڵەیەكی بەردەوام لە (پەیدا بوون و لەناو چوون) و گۆڕاندا. 
فەلسەفەی میتافیزیكی (ئەودیو سروشت) بابەتەكەی لای ئەرستۆ بوونە بە ڕەهایی (الوجود بالاطلاق) بۆیە لەسەر بناغەی زانیاری (هۆكاری یەكەم) (خوای گەورە) دامەزراوە، بەو وەسفەی كە هۆی جوڵانەوەی هەموو شتەكانە بەبێ‌ ئەوەی خۆی بجوولێ‌. ئەرستۆ بابەتی ئەودیو سروشت (میتافیزیكیا) ی بە گرنگترین بابەتەكانی فەلسەفە دەژمارد چونكە لەدەوری زانینی هەموو زانیارییە ژیریی وبیروباوەڕە سەرەكییەكان و ڕێوشوێنە باڵاكانی شتە پایەدارەپاكەكانی جیهانی ئاسمان دەسوڕێتەوە،لەوەی كە هۆشی ئەستێرە كارلەیەك كەرەكانی جیهانی سەر زەمینن. 
بەڵام سەبارەت بە پەیوەندی فەلسەفەكەی ئەرستۆ بە ڕەوشتەوە: ئەوا بابەتەكانی (وەك مرۆڤ و خێر و خۆشی و كرداری چاك) ی لەسەر بنەمای تێڕوانینێكی پەروەردەیی دامەزراندووە.
تیایدا مرۆڤ وەكـ لاپەڕەیەكی سپی لە سەرەتای بوونیەوە بەدی دەكرێت پاشان زانیاری وپێگەیاندنە ناڕەواكەی لە ژینگەو دەوروبەرەكەی وەردەگرێ‌، بۆیەش بایەخێكی گرنگی بە پەروەردەكردن داوە بەوەی كە ڕەگی خووڕەوشتی چاك و زانیاری ڕاست و ڕەوان دادەكوتێ‌. بناغەی بەختەوەریش لە لای ئەرستۆ هەستكردنە بە كاری فێركردنی هەر كەسێك تا دەگاتە ڕادەی هەستكردن، وزانینی چاكەیە لە خودی خۆت(لەلایەن هەركەسێك) تادەگاتە ڕاددەی هەستكردن بە بەهاكانی جوانی و چاكە كە ئەمەشیان بەڕاستی مایەی شادی مرۆڤە. چاكە لای ئەرستۆ (ناوەندێكی زێڕینە) (الوسط الذهبي) بە پێی ئەوە مرۆڤ خۆی لە توندڕەوی و لەڕێ لادان ( التطرف والانحراف) سەبارەت بە ڕەفتاریەوە دوورەپەڕێز دەگرێت. پیاوچاكیش ئەو كەسەیە كە (زێدە) و (زێدەڕۆیی) (الافراط والتفریط) لە هەڵوێستەكانی ڕەوشتیدا بە هۆی هەستكردنی بە (ناوەندی زێڕین) ی هاوسەنگ ناكات، ئەمەشیان لە زاڵبوونی (هێزە هۆشمەندەكان) (القوی العاقلة‌) بەسەر هێزەكانی نێو ناخی مرۆڤ وەكـ (تووڕەبوون و شەهوەت) ( الغضب و الشهوة) دێتە كایەوە. 
بۆ نموونە ئازایەتی ناوندێكە لە نێوان (ترسنۆكایەتی و ملهوڕیەتی) (الجبن والتهور)، كەچی دادوەری گونجاندن وهاوشێوەكردنە لە نێوان ڕەفتاری مرۆڤ ویاسای ڕەوشتی.لێرەدا ئەرستۆ سەبارەت بە فەلسەفەكەی ڕەوشت و ڕامیاری و كۆمەڵایەتییەكەی باسی خێزان و پەروەردە و كۆمەڵ و رێكخراوان و رێسا گشتیەكان دەكات.
لە دواییدا دەمارگیریەكەی بۆ ئەسینا ئەوەندەی نەمابوو پاش سۆكرات پەكیش بەفەلسەفەكەی ئەرستۆ بخات، كاتێ كە دووچاری پیلانەكانی هاوچەشنی پیلانەكانی پێشوو بۆوە بەوەی كە (ئەرستۆ بێگانەیەو خەڵكی ئەسینا نییە) ئەرستۆش هەر بە شەو ئەسینای جێ هێشت و دەیگوت: (نامەوێ جارێكی دیكە خەڵكی ئەسینا زەفەر بە فەلسەفە ببەن).
لەساڵی 322 پ.ز ئەرستۆ كۆچی دواییكرد پاش ئەوەی سوپای خوێندكارەكەی خۆی (ئەسكەندەری مەكدۆنی) شاڵاوی بەرەو جیهانی خۆرهەڵات برد تا گەیشتە چین، وساڵی 323 پ.ز لە بابل دەمرێ‌ ولەناوچەی ئەسكەندەریەی نزیك بابل دەنێژرێ‌.
ئەسكەندەری مەكدۆنی شاری (بابل) ی كرد بە پایتەختی شانشینەكەی لە خۆرهەڵات لەبەر مێژووە مەزنەكەی و شارستانێتی و ئاوەدانیە سەرنج ڕاكێشیەكەی. 
قۆناغی سێیەم:
 فەلسەفەی یۆنانی پاش ئەرستۆ(گومانكاران، ئەپیكۆرسییەكان، هەیوانییەكان، قوتابخانەكەی ئەسكەندەریە):
1- گومانكاران: ( الشكاك)
ئەم رێبازە لە سەدەی چوارەم و سێیەمی پێش زایین بڵاو بۆوەو تا سەدەی یەكەم ودووەمی زاینی درێژەی هەبووە.
تیایدا دەیانگوت بڕیار و هاودژیەكەی یەكسانن بەم پێیە مەحاڵە بڕیار لەسەر شتەكان بەتەواوەتی بدرێت، بۆنمونە دەڵێن بە هەست دەزانم كە هەنگوین شیرینەو ئاگر سوتێنەرە، بەڵام دەبێ‌ بڕیار لەسەر ئەوە نەدەم كە هەنگوین شیرینە و ئاگر سوتێنەرە،بەم چەشنە لەم بڕیارلەسەر نەدانە هێمنی و شادی و بەختەوەریمان دەست دەكەوێ‌، كە ئەمەش مەبەستی فەیلەسووفن، ڕاستییەكانیش چەسپاویان بۆنییە و یەكبوونیش لە زانین دا نییە.

2-ئەپیكۆرسییەكان (الابیقوریة‌):
 ڕێبازی گەردیلەیی یۆنانی پێشوو لەسەر دەستی (ئەپیكۆرس) گەشەی سەند، دوای ئەوەی قوتابخانەیەكی لە ئەسینا بە ناوی (باخچەی ئەپیكۆرس) دامەزراند. بە پێچەوانەی بۆچوونەكەی(دیمۆكریتس) ئەمە وای بۆدەچوو گەردیلەكان قورساییەكیان هەیە لە سروشت دا ویەك نیین، بەمەشیان جیاوازی نێوان بوونەوەرەكانی لێكـ دەدایەوە وباوەڕی بە هەبوونی سروشتی هەبووە، بەڵام هەوڵی ئەوەشی داوە كە سەربەستی مرۆڤ بە شێوەیەكی گەردیلەیی لێكـ بداتەوە بەو واتەیەی كە گەردیلەكان لە بۆشایی دوای ئەوەی كەدەكەونە خوارەوە لە خۆیانەوە دەتوانن لابدەن یان بچەمێننەوە. بەم تێڕوانینە ساكارانە ئەوە دەسەلمێنن كە لادانی گەردیلەكان مەرجێكی گرنگەو یەكگرتنی گەردیلەكان شتێكی كاتییە و داوای تام وچێژی هەمیشەیی واتە ژییرییەتی دەكەن. لە بارەی ڕەوشتەوەش دووپاتی ئەوەیان دەكردەوە كە تام وچێژی هەست كردن داواكاری ئەو مرۆڤەیە كە بڕوای بە دواڕۆژ نییە. 

3- هەیوانییەكان (الرواقیة‌):
ئەم فەلسەفەیە لە سەدەی چوارەمی پێش زایین پەیدا بووە تا پاش زایینیش بەردەوام بوو . ڕەوشت تەوەری فەلسەفەكەیانە كە لەسەر زانستی سروشتی و لۆژیك دامەزراوە. بەلای ئەوانەوە فەلسەفە باخێكە كە زانستی سروشتی خاكە بەپیتەكەیەتی، و لۆژیك پەرژینەكەیەتی، و ڕەوشت بەرهەمەكەیەتی. خواو جیهانی ماددیان بەیەك داناوە، هەموو جیهان لای ئەوان بوونەوەرێكی زیندووە و گیانێكی گشتی هەیە و بە یاسایەكی گشتی بەندە. ڕایان وابووە كە جیهان یەكە و شێوەی گۆییە، بەپێی نەخشەیەك یان قەدەرێكی گەردوونی خوایی گشتگیر بە مەبەست و ئامانج هاتۆتەوە یەك، كردەوەكانی كەسان ملكەچی پێویستییە و لێی ڕزگار نابن،  ئەوەی هەیە ئایا لەخۆمانەوە لەگەڵیادەڕۆین یان سەپاوە بەسەرماندا. (هەیوانی) تا ڕادەی خۆبەختكردن بەرژەوەندی گشتی پێش بەرژەوەندی تایبەتی خۆی دانابوو، باوەڕیان بە (هاووڵاتی جیهان)ەوە هەبووە واتا یۆنانی و نایۆنانی،ئافرەت و پیاو،  كۆیلە و ئازاد هەمووی وەك یەكن.

4- خوێندنگەی ئەسكەندەرییە:
پاش دامەزراندنی ئیمپراتۆریەتی ڕۆمانی،  خۆرئاوا ڕووبەڕووی شەپۆڵێك لە ڕێنمایی ئایینی و سرووتە خۆرهەڵاتییەكان بۆوە، بەتایبەتی مەسیحیەت بۆیە فەلسەفەی ئایینی پەیدابوو.
لێرەدا لە خوێندنگەی ئەسكەندەریە لەسەر دەستی ئەفلۆتینی میسری بیردۆزی (ڕژانەوە) هاتەگۆڕێ‌، ئەفلوتین(لەنێوان 203 – 270ز ژیاوە) لە میسر لە دایك بوو،لەگەڵ هەڵمەتێكدا لەدژی فارسەكان سەری لە خۆرهەڵات داوە،لەپاشاندا چۆتە رۆما،یەكێك لەخوێنكارەكانی نووسینەكانی لەبەرگێكدا كۆكردۆتەوە بەناوی(نۆمینەكان- التاسوعات) كە (54) پەیامی بچووكە دابەشكراوە بەسەر(6) كۆمەڵە،هەر كۆمەڵەیەك لە (9) نامە پێكهاتووە،بابەتەكانیشی بریتین لە مرۆڤ ورەوشت وجیهانی هەست پێكراو و ئاگاداری خوایی ودەروون و ژیریی وهتد. ئەفلوتین وای بینیوە كە:  خوا تەواوە وهەموو بوونەوەرانی تر لەلایەن زاتی ئەوەوە ڕژاونەتەوە بەشێوەی زنجیرە یاخود قۆناغ كە ئەمانەن: ژییری یەكەم،  دەروونی گشت،  دەروونی تاك،  جەستەی زیندووان . تا گەیشتنە كەرەستەی یەكەم كە ئەمە رێگەی دابەزینە،  هەرچی ڕێگەی چوونە سەرەوەیە، رێگەی ڕزگاربوونە لە جیهانی ماددی كە لە جیهانی هەستپێكراوەوە دەست پێدەكات و بەرزدەبێتەوە بەرەو خوا دوای ڕەنجی گیانی.
 


فەلسەفە لە شارستانێتی چین دا:
فەلسەفە لەچینی كۆن دا پێش هەزاران ساڵ دەركەوتووە و كەوتبووە ژێر كاریگەری سێ ئاراستەی سەرەكی بیركردنەوە (بوزی – تاوی – كۆنفۆشیۆسی) . هەموو ئەو بیروباوەڕە ئاینییانە بە شێوەیەك تێكەڵاوی لەنێوانیان دا هەبوو كە زۆر نزیك بوون لە یەكتری.
ئایینی باو لە چین بریتی بوو لە تێكەڵاو بوونی بابەتە ئەفسوناوییەكان لەگەڵ هەرسێ بیری فەلسەفی ( بوزی،  و تاوی،  و كۆنفۆشۆسی) فەلسەفەی (كلاسیكی) چینی لە چەرخە كۆنەكان دەست پێدەكات و تا كۆتایی حوكمڕانی بنەماڵەی (تشین -چین)،  ئەم ماوەیە بە گرنگترین قۆناغی گەشەكردنی هزری و داهێنان دادەنرێت لە چین.

كۆنفۆشیۆس:
 لەساڵی (551 پ.ز) لەدایك بووە و لەساڵی (479 پ.ز) كۆچی دوایی كردووە . واتە لە سەردەمی بنەماڵەی دووەمی حوكمڕانانی چین ژیاوە و لەخێزانێكی خانەدان بووە و هەر لە منداڵیەوە ئارەزووی بەجێهێنان و بەشداریكردنی بۆنە ئایینیەكانی دەكرد لە پەرستگاكان و لە قۆناغی لاوی دا زۆر ئارەزووی لە زانست و زانیاری و ڕۆشنبیری دەكرد و هەر زوو شارەزای زۆری لە بواری سیاسەت و زانست پەیداكردووە بۆیە لەناو خەڵكدا، ناوی دەركرد.
چینییەكان پێش كۆنفۆشیۆس زۆر بایەخیان بە نووسینەوە و تۆماركردنی ڕووداو وبابەتەكان نەدەدا (تەنها چەند بۆنە و ئاهەنگێكی ئایینی دیاریكراو نەبێت)، بەڵام كۆنفۆشیۆس ئەم ڕێڕەوەی شكاند و دەستی كرد بەنووسینەوە و تۆماركردنی ڕووداوەكانی تایبەت بە دەسەڵات و بەڕێوەبردن و بیروباوەڕە كۆمەڵایەتی و داب و نەریتەكان، بەڵام كۆنفۆشیۆس بایەخی بەلێكۆڵینەوەی بابەتەكانی ئەو سروشت (میتافیزیكیا) و گەردوون و ماددە و پێكهاتەی ماددە و دیاردە سروشتییەكان نەداوە،  بەڵكو زیاتر جەختی لەسەر بایەخدان بە لێكۆڵینەوەی مرۆڤ داوە .
نهێنی سەركەوتن و بڵاوبونەوەی بیر و هزری كۆنفۆشیۆس بە لێكۆڵینەوەی كۆمەڵگە و ئەو بابەت و باسانەی پەیوەندی بە ژیانی هاووڵاتی ئاساییەوە هەیە لە (رەوشت و هەڵس وكەوتی كۆمەڵایەتی ورامیاری وخۆشەویستی خەڵك ومامەڵەی باش لەگەلیاندا و دەستپاكی و زمان پاكی و ڕێزگرتن لە كەسانی تەمەن گەورە لە كۆمەڵگە و بەپیرۆز ڕاگرتنی خێزان و گوێڕایەڵی ئافرەت بۆ پیاوەكەی،  لەهەمان كاتدا دژایەتی ستەم و زۆرداری دەكات و دەڵێت (( دەسەڵات بۆ خزمەتكردنی خەڵكە نەك بەپێچەوانەوە)).
بەپێی بیر و بۆچوونی كۆنفۆشیۆس رەفتار و مامەڵەكردنی دەسەڵاتدار لەگەڵ هاووڵاتیان خۆی لەمانە دەبینێتەوە:
أ‌-	ڕێزگرتن لەو كەسانەی كە شایەنی ڕێز و ستایشن.
ب‌-	نزیكبوونەوە و پابەندبوون بە پەیوەندی باش لەگەڵ ئەو كەسانەی پەیوەندی خزمایەتی وكۆمەڵایەتی لەگەڵ كاربەدەستان دەیانبەستێتەوە.
ت‌-	مامەڵەی باش لەگەڵ بەرپرس و كارمەندان لەلایەن دەسەڵاتدارانەوە
پ‌-	بایەخدان بە پەیوەندی گشتی.

بنەما و بنچینەكانی بیركردنەوەی كۆنفۆشیۆس:
1-	 گوێڕایەڵ بوون بۆ دایك و باوك
2-	 گوێڕایەڵی برای بچووك بۆ برای گەورە.
3-	 گوێڕایەڵی دەسەڵاتی دادوەری.
4-	 دڵسۆزی هاوڕێ بۆ یەكتری.
5-	لەكاتی گفتوگۆ كەسانی دیكە بریندار نەكرێت
6-	 قسە و كردار وەك یەك بن.
كۆنفۆشیۆس پێنج كتێبی داناوە كە پوختەی بیروباوەڕی تێدا هاتووە، و كە سودی لە كتێب و سەرچاوە كۆنەكانی پێش خۆی وەرگرتووە:
1-	كتێبی شیعر و گۆرانی .
2-	 كتێبی مێژوو.
3-	كتێبی گۆڕانكارییەكان.
4-	كتێبی بەهار و پاییز .
5-	 كتێبی بۆنە ئایینیەكان.




پرسیارەكانی بەشی چوارەم

1- بایەخی مێژووی فەلسەفە چییە؟
2- چی دەربارەی بیردۆزەی لەدایكبوونی گەردوونی بابلیەكان دەزانیت؟
3- تێڕوانینی دانیشتوانی كۆنی میزۆپۆتامیا و دۆلی نیل لە بارەی بە كێشەی (نەمری) و چارەنووس چییە؟
4- قۆناغەكانی گەورەكانی مێژوویی فەلسەفە بژمێرە ؟
5- بیری (میزۆپۆتامیا) و بیری (دۆڵی نیل) كۆن ڕوون بكەوە.
6- هۆیەكانی پەیدابوونی فەلسەفەی یۆنانی چین؟
7- بەكورتی خوێندنگە فەلسەفییەكانی یۆنانی پێش سوكڕات دیاری بكە.
8- بۆچی ئیفلاتون بە فەیلەسوفێكی نموونەیی ناودەبرا؟
9- ڕاستی ناكۆكی نێوان سوفستائی و سۆكرات چییە؟
10- لەبەرچی ئەرستۆ بەلوتكەی فەلسەفەی یۆنانی دەژمێردرێت ؟
11- باسی یەكێ لە فەلسەفەكانی یۆنانی پاش ئەرستۆ بكە و بیانژمێرە، تایبەتمەندییەكانی فەلسەفەی ئەو ماوەیەش دەستنیشان بكە .



‌وەدیوە.


 پرسیارەكانی بەشی پێنجەم

1- زانایانی قسەناسی چ لە بڵاوكردنەوەی هۆشیاری فەلسەفە هەبووە؟
2- جیاوازی نێوان قسەناسی و فەلسەفەی فەیلەسوفانی ئیسلام چییە؟
3- هۆی دامەزراندنی فەلسەفەی ئیسلامی چییە؟
4- فەیلەسوفە بەناوبانگەكانی ئیسلام چ كەسانێ بوونە؟ لەسەر دووانیشیان بدوێ.
پ5- مەبەست لە فەیلەسوفانی ئیسلامی خۆرئاوا چییە؟ دەوری ئیبن خەلدونیش لە فەلسەفەی مێژوودا چییە؟


