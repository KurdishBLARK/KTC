
بەشى سێهەم

ئیستعماری ئەوروپی و فراوانخوازی لەخۆرهەڵاتی 
ناوەڕاستدا لەسەدەى شانزەهەم تا كۆتایى هەژدەهەم

     لە كۆتایی سەدەی پازدەوە گەلی عەرەب لە خۆرهەڵاتی نیشتمانی عەرەبیەوە تا بەشی خۆرئاوا ڕووبەڕووی شاڵاوی داگیركارانەی ئیستعماری ئەوروپی بۆوە. ئەوروپیەكان لەم هێرش و پەلامارانەیاندا چەندین بیانووی جیاجیایان هەبوو، لەوانە:
1- بیانووی ئایینی: بەم بیانووەوە دەسەڵاتی موسلمانەكانیان لەساڵی 1492 لـــــە ئەندەلوس(غەرناتە) كۆتایی پێهێناو وڵاتەكەیان ڕزگاركرد.
2- بیانووی ئابووری: ئەوروپاییەكان مەبەستیان بوو چالاكی بازرگانی موسڵمانان لە دەریای ناوەڕاست و زەریای ئەتلەسی و كەنداو تێكبشكێنن.
3- بیانووی رامیارى (سیاسی): ئەوروپاییەكان بۆ فراوانتركردنی ڕووبەری دەسەڵاتیان دەیانویست دەست بەسەر نیشتمانی عەرەبیدا بگرن.

* قۆناغەكانی داگیركردن:
پورتوگالیەكان و ئیسپانیەكان پێشەنگی وڵاتانی دنیا بوون لە پرۆسەی دۆزینەوە جوگرافیاییەكاندا و پێش وڵاتانی تری دنیاش ڕوویانكردە نیشتمانی عەرەب و لەگەڵ عەرەبە موسڵمانەكاندا ڕووبەڕووبوونەوە.
1- داگیركردنی خۆرئاوای دوور لەلایەن پورتوگالیەكانەوە:
ئەو كاتەی خۆر ئاوای عەرەبی خاوەنی یەكێتیەكی سیاسی بوون، وڵاتەكانیان ڕوو لە گەشەكردن و بووژاندنەوە بوو، بەڵام سەرهەڵدانی ناكۆكی لەنێوانیاندا ڕێگای بۆ پورتوگالیەكان ئاسانتر كرد، تا ڕوو بكەنە ئەو ناوچانەو داگیریان بكەن. لێرەوە بۆمان ڕوون دەبێتەوە كە یەكێتی و تەبایی سیاسی و كۆمەڵایەتی چەند بنچینەیەكی گرنگی پاراستنی گەل و نیشتمانە لە داگیركەران. 
لەماوەی نێوان سەدەی یازدە بۆ سەدەی سێزدەى زاینی دوو دەوڵەتی عەرەبی بەشی خۆرئاوای نیشتمانی عەرەبیان بەڕێوە دەبرد:

أ- دەوڵەتی مرابتین: مرابتین لەسەدەی یازدەدا پەیدابووە، یەكێك لەو بزووتنەوە ئیسلامیانە بوو كە بەشێكی گەورەی كیشوەری ئەفریقیای گرتەوە. ئەمانە توانیان لەبەشی خۆرئاوای عەرەبیدا دەوڵەتێك بۆ خۆیان دابمەزرێنن. لەسەردەمی ئەم دەوڵەتەدا خۆرئاوای عەرەبی لەڕووی ئابووری و ڕۆشنبیرییەوەلە بووژاندنەوە دابوو. 

ب- دەوڵەتی موەحدین: دوای لەناوچوونی دەوڵەتی مرابتین، دەوڵەتی موەحدین دامەزرێندرا، لەسەردەمی دەسەڵاتی موەحدینەكاندا خۆرئاوای عەرەبی یەكێتی سیاسی و بووژاندنەوەی ئابووری بەخۆیەوە بینی. بەڵام ئەم باری گەشەكردن و بووژاندنەوەیە زۆری نەخایاند، چونكە ناكۆكی و دووبەرەكی ناوخۆ لەنێوانیاندا سەریهەڵدا و وڵاتەكەی بەرەو لاوازی و پارچە پارچەیی بردو ڕێگایشی بۆ دەوڵەتە داگیركەرەكان خۆشكرد تادەست بخەنە نێو كاروباری ناوخۆی دەوڵەتەكەیانەوە.
پورتوگالییەكان بەهۆی نزیكیانەوە لەخۆرئاوای عەرەبی پێش وڵاتانی تری ئەوروپا  بە مەبەستی داگیركردن ڕوویانكردە ناوچەكە، ئەوەبوو توانیان لەساڵی1415ز شاری(سەبتە) لەكەنارەكانی باكووری مەغریبى عەرەبى داگیر بكەن، وێڕای بەرگری عەرەب پورتوگالییەكان توانیان زۆر ناوچە و شاری تر داگیر بكەن لەوانەش شارەكانی(ئەزمور و ئەسیلا و تەنجە) بوون.
گەلی مەغریب بەردەوام بوو لەبەرگریكردن و بەربەرەكانێى داگیركاران بەسەركردایەتی(عەلی كوڕی راشد و مەندەری) پەلاماری چەندین بنكەی سەربازی پورتوگالییەكانیان دا. هەردوو بنەماڵەی(سەعدییەكان و عەلەوییەكان)یش بۆ ماوەیەك ئەركی بەربەرەكانێی داگیركارانیان گرتە ئەستۆ. پورتوگالییەكان تاكە هێزی ئەوروپی نەبوون كە چاویان لە خۆرئاوای دوور بڕیبوو، بەڵكو ئیسپانیەكانیش لەم چاوتێبڕین و پەلامارانەدا بەشداربوون و شارەكانی(تەتوان و مەلیلە)یان خستە ژێر دەسەڵاتی خۆیانەوە.

2- داگیركردنى جەزائیرساڵى 1436, تەرابلوس لە ساڵى1510, تونس لەساڵى 1535, لەلایەن ئیسپانیەكانەوە:
هەوڵدانی ئیسپانییەكان بۆ دەست بەسەرداگرتنی نیشتمانی عەرەبی بۆ پێش رزگاركردنی ئەندەلوس دەگەڕێتەوە، لەساڵی 1492ز لەدەست موسڵمانەكان. لەم ساڵەدا(1492ز) دەوڵەتی ئەراگۆنی ئیسپانی هەوڵی ئەوەیدا بگاتە دەریای ناوەڕاست و هێزە دەریاییەكانیان بۆ داگیركردنی كەنارەكانی میسر و شام نارد و،هەوڵیشیاندا لەگەڵ حەبەشیەكاندا ببنە هاوپەیمان.
دوای یەكگرتنی هەردوو شانشینی قشتالەو ئەراگۆن و ڕووخاندنی غەرناتە چالاكی ئیستعماری زیاتر بوو. ئیسپانیەكان دەیانویست دەست بەسەر سەرچاوە سەرەكیەكانى سامانی عەرەب دا بگرن و ڕێگای هاتووچۆی بازرگانی نێوان خۆرهەڵاتی دوورو ئەوروپاش كەماوەیەك بەدەست موسڵمانانەوە بوو، بخەنە ژێر دەسەڵاتی خۆیانەوە.
شێوازی پەلاماری ئیسپانیەكان بۆ خۆرئاوای عەرەبی ڕوخسارێكی ئایینی و ئیستعمارى بەخۆوە گرتبوو، چونكە كەنیسە دەستی هەبوو لەهاندان و گوشار خستنە سەر ئیسپانیەكان تا سوپا و كەشتیگەلیەكانیان بۆ داگیركردنی خۆرئاوای عەرەبی ئامادەبكەن، (پاپا)ش فرمانێكی دەركرد، كەتیایدا مافی ئەوەیدا بەپادشای ئیسپانیا(فردیناند)و(ئیزابیلا)ی ژنی، كەدەست بەسەر هەموو ئەو زەویانە دابگرن كە داگیری دەكەن، هەروەها بەیاننامەیەكی دەركرد تیایدا داوای خێر و خۆشی بۆ ئیسپانیەكان كرد لە هەوڵ و تەقەڵادانیاندا بۆ داگیركردنی باكووری ئەفریقیا.

3-  هاتنەناوەوەی پورتوگالیەكان بۆ دەریای عەرەب، دەریای سوور، كەنداو: 
سەرەتای چاخە تازەكان جموجۆڵێكی بەرفراوانی ئەوروپاییەكانى لەپێناو داگیركردندا بەخۆیەوە بینی. چونكە ئەوكاتە چالاكییە ئابوورییەكان زۆر دەروازەی بازرگانی و خۆشگوزەرانە بۆ ئەوروپاییەكان كردبووەوە، بۆیە ئەوروپاییەكان بەوپەڕی گەرمو گوڕیەوە بەدەریا و زەریاكاندا دەگەڕان بۆ دۆزینەوەی ڕێگایەك تا بیانگەیەنێتە خۆرهەڵات، لێرەوە بایەخی ئەو ڕێگا بازرگانیەیان بۆ دەركەوت كە بەدەریای ناوەڕاست و دەریای سوورو دەریای عەرەبیدا تێپەر ِدەبێت، چونكە ڕێگایەك بوو خۆرهەڵات و خۆرئاواى  بەیەكەوە دەبەست، دوای ئەوەی پورتوگالییەكان ساڵی1498ڕێگای (رأس الرجا‌و الصالح)  یان دۆزیەوە، توانیان بەئاسانی بگەنە كەنداو و دوورگەو بەندەرە گرنگەكانی داگیربكەن و زۆر قەڵای سەختیان لە(هورمز، قەتیف، مەسقەت، سەحار و بەحرین) دا دروستكرد. 
پورتوگالییەكان بەم هەنگاوەیان زەبرێكی كوشندەیان لەبازرگانی عەرەبیدا، چونكە پورتوگالییەكان ئەم بازرگانیەیان بەتایبەت لەگەڵ هیندستان بۆ خۆیان قۆرخكرد، مەمالیكەكانی میسر هەوڵیاندا هێرشی پورتوگالییەكان بوەستێنن، چونكە بوونی پورتوگالییەكان لەئاوەكانی عەرەبی خواروودا بێبەشی دەكردن لەگەلێك داهات و سامانی ئابووری گەورە، بەتایبەتی لەوباجانەی دەیانخستە سەرئەو كەلوپەلانەی لە خۆرهەڵاتەوە دەهات و بەمیسردا تێدەپەڕی. لەبەرئەوە هاوكاری بوندوقیەكانیان كرد كە كەلوپەلیان دەگواستەوە، بەم هەنگاوەیشیان زیانیان بە بەرژەوەندی پورتوگالییەكان گەیاند، مەمالیكەكان ویستیان لەرێی داگیركردنی یەمەن و عەدەنەوە دەرگای خوارووی دەریای سوور بەهێز بكەن، بەڵام سەركەوتوو نەبوون. جگە لەمەش كەشتیگەلی مەمالیك لە ساڵی 1509 لە شەڕی (دیو)دا لەلایەن پورتوگالییەكانەوە گورزێكی قورسی بەركەوت. هەوڵێكی تری مەمالیك بریتی بوو لەنزیكبوونەوە و ڕێكەوتن لەگەڵ ئێرانیەكان، بەڵام پێش ئەم هەوڵدانە پورتوگالیەكان لەگەڵ ئێرانیەكان ڕێككەوتبوون. شكستى مەمالیكەكان لەهەوڵەكانیاندا دژی پورتوگالییەكان دەرفەتی بـــــــــــۆ عوسمانییەكان ڕەخساند وەك هێزێكی نوێ دژ بەپورتوگالییەكان بوەستنەوە.هەرچەندە عوسمانییەكان ئەو كاتە بەهێزترین هێزبوون لەناوچەكەدا لەوەستانەوە دژ بە پورتوگالییەكان، بەڵام نەیانتوانی لەكەنداودا ململانێكە یەكلایی بكەنەوە وەك چۆن لەدەریای سووردا كردیان و توانیان شوێنی مەمالیك لەمیسردا بگرنەوە.  
لەبەر ئەوە عەرەبەكان خۆیان كەوتنە بەربەرەكانێكردنی پورتوگالییەكان. ملكەچكردنى پۆرتوگالییەكان بۆ پادشانشینی ئیسپانیا و دەركەوتنی ئینگلیز و هۆڵەندییەكان لەكەنداو، ڕۆڵێكی گرنگی بینی لەبێهێزكردنی دەسەڵاتی پورتوگالییەكان لە كەنداودا وێڕای ئەمانەش عەرەبەكان خۆیان دەستیان هەبوو لەدەركردنی پورتوگالییەكان لەناوچەكەدا. لەساڵی1624ز ئیمام ناسر كوڕی مورشیدی یەعروبی توانی عومان یەكبخات و دەوڵەتی(یەعاربە) دابمەزرێنێت. ئاڵای ڕزگاری دژ بە پورتوگالییەكان بەرزكردەو توانی زۆر شوێنی وەك(سەحار و مەسقەت)لەدەسەڵاتی داگیركاران ڕزگار بكات.

4 - (هێرشی ناپلیۆن بۆ سەر میسر 1798):
  فەرەنسا لەداگیركردنی میسردا چەند مەبەستێكی هەبوو لەوانە:
1- داگیركردنی میسر بەمانای دەستگرتن بوو بەسەر ڕێگای هاتوچۆی هیندستان، بەمەش بەرژەوەندییەكانی بەریتانیای دەخستە مەترسیەوە.

2- شوێنی جوگرافی میسر كە كەوتبووە ناوەڕاستی هەرسێ كیشوەری ئاسیا و ئەفریقیا و ئەوروپا.
3- دەست بەسەرداگرتنی میسر ڕێگای خۆش دەكرد بۆ داگیركردنی ناوچەكانی تری خۆرهەڵات و دامەزراندنی ئیمپراتۆریەكی گەورە.
4- دەست بەسەرداگرتنی خێر و سامانی میسر.
هێزەكانی ناپلیۆن لەبەندەری (تۆلۆن) لە باشوورى فەڕەنسا بەرەو میسر كەوتنە پێشڕەوی كردن دوای داگیركردنی شاری ئەسكەندەرییە لەكەنارەكانی میسر بەرەو قاهیرە بەڕێكەوتن ، بەڵام ئەم هێزانە لەڕێگایان بەرەو قاهیرە تووشی زۆر سەغڵەتى بوون لەوانە: بەرزی پلەی گەرما وكەمی ئاو و خۆراك ،و بەربەرەكانێی خێڵە عەرەبیەكان. لە ساڵى 1798 ز لەنزیك هەرەمەكانی جیزە هەردوو سوپاى ناپلیۆن و مەمالیك ڕووبەڕووی یەكتری بوونەوە و جەنگی (ئەمبابە) لەنێوانیاندا ڕوویداو ئەنجامەكەی بە تێكشكانی سوپای مەمالیك و داگیركردنی قاهیرە لەلایەن ناپلیۆنەوە كۆتایی هات.
ناپلیۆن ڕایگەیاند كە هاتووە بۆ ڕزگاركردنی گەلی میسر، نەك بۆ داگیركردنی ، ئاشتی و برایەتی و یەكسانی لەنێو گەلی میسردا بڵاودەكاتەوە ڕێز لە ئایینی ئیسلام دەگرێت، لەهەمانكاتدا هەڕەشەی لەهەموو ئەوانە كرد، كە بەربەرەكانێی دەكەن.
دوای تێپەڕبوونی چەند ڕۆژێك بەسەر داگیركردنی میسر، هێزەدەریاییەكانی بەریتانیا بە سەركردایەتی(نلسون) لەشەڕی ئەبی قیر نزیك ئەسكەندەرییە پەلاماری هێزەكانی فەرەنساى داو زیانێكی زۆری پێگەیاند. ئەم شكستە كاری زۆری كردە سەر ئامانجەكانی ناپلیۆن لەهێرشەكەى بۆ سەر میسر، وەك لەناوبردنی ئامانجی سەرەكی هێرشەكە كە بریتی بوو لە مەترسی خستنە سەر هیندو دەركرنی هێزەكانی بەریتانیا تیایدا، وێڕای بڕینی ڕێگای پەیوەندی نێوان فەرەنسا و ناپلیۆن كە ئیتر ناپلیۆن ناچار بوو بۆ ئازووقەی سوپاكەی پشت بە میسر ببەستێت ، هەروەها ئەم سەركەوتنەی بەریتانیا وایكرد سوڵتانی عوسمانی لەرووسیاو بەریتانیا كە دوو دەوڵەتی نەیاری فەرەنسا بوون نزیك ببێتەوە، ئەنجامێكی تری ئەم تێكشكانەی فەرەنسا بریتی بوو لەپەرەسەندنی بەربەرەكانێی گەلی میسر و شۆڕشی قاهیرەی یەكەم نموونەی ئەم پەرەسەندنە بوو.
     شۆڕشی یەكەمی قاهیرە چەند ئەنجامێكی لێكەوتەوە لەوانە: ناپلیۆن بۆی دەركەوت لەخاكێكدا دەژی خەڵكەكەی بەدەسەڵاتەكەی ڕازی نییە، چونكە وەك داگیركەر سەیری دەسەڵاتەكەیان دەكرد، نەك وەك ڕزگاركەر. جگە لەوە بڕواو متمانەی نێوان گەلی میسر و سوپای فەرەنساش لەمیسر نەما.
    دوای ئەوەی ناپلیۆن لە داگیركردنی شام سەركەوتوو نەبوو لەبەردەم گوشارو بەرهەڵستی خەڵكەكەیدا گەڕایەوە بۆ میسر، ئینجا بڕیاریدا بگەڕێتەوە بۆ فەرەنسا، چونكە بارودۆخی ناوخۆی فەرەنسا تێكچووبوو، ئەمە لە لایەك، لەلایەكی تریشەوە دەوڵەتە ئەوروپاییەكان كەوتبوونە گەلە كۆمەكی لە فەرەنسا.
    ناپلیۆن بە نهێنی میسری جێهێشت و گەڕایەوە بۆ فەرەنسا و(جەنڕاڵ كلیبەر)ی لەجێی خۆی دانا. گەلی میسر ڕاپەڕینێكی تریان بەرپاكرد، هەرچەندە فەرەنسیەكان توانیان دایبمركێننەوە، بەڵام بۆ كلیبەر دەركەوت، كە مانەوەیان لە میسر. بێ سوودە، بۆیە لەگەڵ عوسمانییەكان دەستیكرد بە گفتوگۆو ئەنجامەكەی مۆركردنی پەیماننامەی(عەریش)بوو لەنێوانیاندا لەساڵی 1801ز، كە تیایدا بڕیاردرا بە كشانەوەی هێزەكانی فەرەنسا لەمیسر بەهەموو كەلوپەلێكیانەوە. لە سەرەتادا ئەم پەیمانە جێبەجێنەكرا ،چونكە بەریتانیا لەبەرامبەریدا وەستایەوەو پێی وابوو كە دەبێت سوپای فەرەنسا لە میسر خۆی بدات بەدەستەوە، بەڵام دواتر هەردوولا(فەرەنسا و بەریتانیا) لە یەكتری نزیكبوونەوەو ئیتر فەرەنسا سوپاكەی بەهەموو كەلوپەلێكەوە لە میسر كێشایەوە.

* ئەنجامەكانی هێرشی ناپلیۆن بۆ سەر میسر:- 
هێرشەكەی فەرەنسا بۆ سەر میسر لەدوای خۆیەوە گەلێ ئەنجامی گرنگی بۆ سەر میسر بەتایبەتی و ناوچەكە بەگشتی جێهێشت، كە دەكرێت گرنگترینیان بەمجۆرە دەست نیشان بكەین:
پەلامارەكەی سەر میسر بوو بە مایەی وریاكردنەوەی گەلانی ناوچەكە بەگشتی و گەلی میسر بە تایبەتی بۆ ڕزگاربوون لەدەسەڵاتی بێگانەو بەدیهێنانی قەوارەیەكی سیاسی سەربەخۆ. فەرەنسا شانبەشانی سوپاكەی ژمارەیەك زانا و پسپۆریان لەگەڵخۆیان هێنابوو بۆ میسر ئەمانە دەستیانكرد بە لێكۆڵینەوە لەهەموو بارێكی وڵاتەكە و ئەنجامەكەی هاتنە كایەی پرۆژەی نۆكەندی سویس بوو كە لەساڵی1869زدا تەواو بوو، وێڕای ئەوەى هێرشەكە دەزگای چاپی لەگەڵ خۆیدا هێنایە میسر و چاپخانەیەكیان لەقاهیرە دامەزراند.


5 – دەركەوتنى محەمەد عەلى لەمیسر 1805 ز:
  دوابەدواى كشانەوەى فەرەنسیەكان لە میسردا عوسمانییەكان دەسەڵاتیان بە سەر میسردا سەپاندەوە ، بەڵام زۆرى نەبرد میسریەكان شۆڕشیان لەدژیان بەرپاكرد ، ئەوەبوو محەمەد عەلى لە ساڵى 1805 بوو بە والى میسر. پاشان بانگى سەربەخۆیى دا،و دەستیكرد بە ئەنجامدانى چەندین چاكسازى بەتایبەتى لە بوارەكانى سوپایى و سەربازى و خوێندن و فێركردن وچاپەمەنى و رێگاو هۆیەكانى هاتوچۆو رژێمى زەوى و زارو كشتوكاڵ و بازرگانى و پیشەسازى، تا میسر واى لێهات بووە ولاتێكى پێشكەوتوو .
    محەمەد عەلى سنورى دەوڵەتەكەى فراوان كرد ئەوەبوو لە سەر داواى سوڵتان مەحمودى دووەم ، لەشكرێكى لەژێر فەرماندەیى ئیبراهیم پاشاى كوڕیدا لە ساڵى (1818 ز) ناردە سەر نیمچە دوورگەى عەرەب و داگیرى كرد.
     دواتر لە ساڵى (1820ز) لەشكرێكى ترى بەسەركردایەتى ئیسماعیل پاشاى كوڕى ناردە سەر سۆدان و داگیرى كرد.
     هەروەها هێزەكانى میسر لەژێر فەرماندەیى ئیبراهیمى كوڕیدا لەساڵى(1831ز) دەستیان بەسەر شامدا گرت.
   ئەم پێشكەوتن و فراوانبوونەى دەوڵەتى میسر واى لە هەریەكە لە دەوڵەتانى( عوسمانى و ئەوروپیەكان بە تایبەتى بەریتانیا و رووسیاو نەمسا و پڕوسیا و فەرەنسا) و تەنانەت ئێرانیش كرد كە دژایەتى بكەن .
    ئەوەبوو بەریتانیا عەدەنى داگیركرد و جەنگى نێوان هێزەكانى میسرو هێزەكانى عوسمانى دەستى پێكرد، (شەڕى نەسیبین) لە ڕۆژئاواى كوردستان ساڵى 1839ز ڕوویدا و هێزەكانى میسر بە سەركردایەتى ئیبراهیم پاشا تیایدا سەركەوتن ، دواى ئەم سەركەوتنانە بەریتانیا بڕیارى دا بە توندى لە رووى محەمەد عەلیدا بووەستێ ، ئەوەبوو لە ساڵى (1840 ز ) دا دەوڵەتى عوسمانى و بەریتانیا و رووسیاو نەمساو پڕوسیا( پەیمانى لەندەن )یان بەسەردا سەپاندو بە پێى ئەم پەیمانەش چارەنووسى محەمەد عەلى دیارى كرا ، محەمەد عەلى پەیمانەكەى ئیمزا كرد كە دەبێت دەسەڵاتى لەناو سنورى میسردا بمێنێتەوەو فەرمانڕەوایى لە بنەماڵەكەیدا پشتاو پشت بێت.
