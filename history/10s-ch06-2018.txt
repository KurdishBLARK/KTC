

بەشی شەشەم


 شارستانییەتی ئێران



          یەكەم عیلامییەكان: 

عیلامییەكان لە باشووری رۆژئاوای ئێران نیشتەجێبوون، ئەو هەرێم (دەڤەر)ەی لێی نیشتەجێ (گیرسانەوە) بوون خۆزستان یان (ئەهواز) پێ دەووترێت، پاشان بەرەو باكووركشان (رۆیشتن)  بۆ ناوچەی چیاكانی (بەختیاری) تاوەكو سنووری لوڕستان.
سۆمەرییەكان بە وڵاتی عیلامییەكانیان دەگوت (نم: NIM) بە واتای زەوییە بەرزەكان یاخود (دەڤەر بانەكان). عیلامییەكان چەندین نێوەندی شارستانیان دامەزراند، لە هەموویان گرنگتر شاری شوشیانا (سوسە) لە باشوور و شارەكانی (ئەنشان و ئاوان) لە باكوور بوون.
عیلامییەكان سوودیان لە شارستانی سۆمەرییەكان وەرگرت و پەرەیان بە ڕووخسارەكانیان دا بەو شێوازەی كە لەگەڵیاندا دەگونجێت، هەروەها عیلامییەكان لە ڕووداوەكانی وڵاتی دووڕووبار (دۆڵی ڕافیدەین) دا بەشداریان كردووە بەهۆی كاری دراوسێ بوون، دوای ئەوەی وڵاتەكەیان ڕووبەرووی شاڵاو و هێرشی پاشا ئەكەدییەكان و پاشاكانی بنەماڵەی ئوری سێیەم بووەوە، لە ساڵانی (2004پ.ز) شاری (ئور) یان داگیر كردو تاڵانیان كرد حوكمی پاشاكانی بنەماڵەی ئوری سێیەمیان لەناوبرد، پاشان كۆتاییان بە حوكمڕانی (كاشییەكان) هێنا، هەروەها وڵاتی بابلیان لە ساڵی (1161 پ.ز) بە تاڵان بردو لە نێوان دەسكەوتەكانی ئەم هێرشانە ئەو كێڵە (میلە-المسلە) بوو یاساكانی (حامورابی) لەسەر نووسرابوو، دواتر لە ساڵی 1901ز) لە شاری (سوسە) دۆزرایەوە.
عیلامییەكان نووسینی بزماریان بەكارهێناوە وپەرەیان پێداوەو ئاماژەكانیان كورت كردۆتەوە، تاوەكو لەگەڵ زمانی خۆیان بۆ نووسین بگونجێت. ئایینی عیلامییەكان لەگەڵ ئایینی دانیشتوانی وڵاتی دوو ڕووبار (دۆڵی رافیدەین) زۆر جیاواز نەبوو، چەندین خواوەندیان دەپەرست لەوانە خواوەندی (خومبان) كە خواوەندی ئاسمان بوو، هەروەها خواوەندی (خوتران) و خواوەندی (ئەنشوشینال) كە خواوەندی شاری (سوسە) بوو، پەیكەری ئەم خواوەندیان لە پەرستگای سەرەكی شارەكە دانابوو.
وڵاتی عیلامییەكان ڕووبەڕووی شاڵاوی دەوڵەتی ئاشوورییەكان بوەوە، سوپای ئاشوورییەكان (سوسە)ی پایتەختی عیلامییەكانیان داگیركرد و وێرانیان كرد كۆشك و تەلار پەرستگاكانیان تاڵان كردو بەمەش دەوڵەتی عیلامییەكان كۆتایی پێهات.

         دووەم: دەوڵەتی ئەخمینی (559-331پ.ز)

شا كۆرشی دووەم توانی دەوڵەتی (ئەخمینیەكان) دابمەزرێنێ و ئەم ناوەش لە ناوی باپیرەی ئەم بنەماڵەیە وەرگیراوە كە ناوی (ئەخمینۆس) بووە. كۆرش توانی دەست بەسەر وڵاتی فارس و میدیا و هەرێمەكانی تری ئێراندا بگرێت، هەروەها توانی وڵاتی بابل داگیر بكات، بەمەش بنەماكانی دەوڵەتی دانا. پاشان ئەوانەی دوای ئەوان سنووری دەوڵەتی ئەخمینیەكانی فراوان كردو وڵاتی ئەنادۆڵ وڵاتی شام و میسریان خستە سەر دەوڵەتەكەیان و پەڕینەوە بەرەو ئەوروپا شارە یۆنانیەكانیشیان خستە ژێر دەسەڵاتی خۆیان، ئەمەش دەرگای ململانێ‌ یەكی سەربازی دوورودرێژەیی كردەوە لە نێوان فارس و یۆنانیەكان كە لە مێژوودا بە جەنگەكانی (فارس و یۆنان) ناسراوەو كە لە دوواییدا (ئەسكەندەری مەكدۆنی) رۆژهەڵاتی داگیر كرد وجەنگەكانی نێوان (فارس و ڕۆمان) بەرپابوو، ئەم جەنگانەش پچڕبچڕ بوو ماوەی (1000) ساڵی خایاند.
 گرینگترین ڕواڵەتە شارستانیەكانی سەردەمی ئەخمینییەكان:

 أ-ئایین: 
فارسەكان خواوەندێكیان دەپەرست كە هێزی سروشتی دەخستە ڕوو،وەك خواوەندی (میثرا) كە خواوەندی (خۆر) بوو، هەروەها خواوەندی (ئاتار) كە خواوەندی ئەناهیتا (عەشتار) كە خواوەندی بە پیتی و بەرهەمهێنان بوو. ئاگرپەرستان (پیاوە ئایینە فارسەكان) ڕۆلێكی دیاری گرنگیان هەبووە لە كۆمەڵگە و سەرپەرشتی بەڕێوەبردنی بۆنە ئایینیەكان دەكرد و شوێن و پلە و پایەی بەرزیان هەبوو لە ناو خەڵكیدا.
شای ئەخمینی (دارای یەكەم) ئایینی (زەردەشتی) كردە ئایینی فەرمی (ڕەسمی)دەوڵەت. پاشاكانی ئەخمینییەكان هەوڵیان دا ئەم ئایینە یكەنە هۆكارێك بۆ یەكگرتنی گەلانی ئیمپڕاتۆریەتەكانیان یاخود لەیەكتر نزیكیان بكەنەوە. هەروەها لە بواری بیروباوەڕی ئایینیدا بواری ئازادیان بە خەڵكدا. لە بەرامبەر خواوەندی (ئەهورا مەزدا)ی زەردەشتی دا، چەندین خواوەندی دیكە دەپەرسترا پاشا ئەخمینیەكان چەندین پەرستگایان دامەزراندبوو لە شارەكانی (بلخ) و (بازرگادە) و (برسیبۆلیس).
ب- كارگێڕی: 
پاشاكانی ئەخمینیەكان شێوازی كارگێڕی (لامەركەزی) یان پەیڕەو دەكرد، ئیمپراتۆریەتەكەیان دابەش كردبوو سەر (بیست) هەرێمی جیاجیا، هەر هەرێمێك لە لایەن فەرمانڕەوایەكی فارسی بە نێوی (ستراب) بەڕێوە دەچوو كە ئەو بەرپرس بوو لە كۆكردنەوەی باج و چەسپاندنی دەسەڵاتی دەوڵەت لەو هەرێمەی كەتیادا حوكمڕان بوو بۆ ئەوەی پایتەختەكەیان بە هەرێمەكانی تر ببستنەوە.
ئەخمینییەكان پۆستەیان دامەزراندو گرینگیان بە رێگاكانی هاتووچۆ داوەو لە رێگاكاندا وێستگەی پۆستەیان دامەزراندووە لێرەدا ئەسپ سوارپۆستەكانیان دەگۆڕیەوە تاوەكو بڕیار و فرمانەكان و نووسراوەكانی پاشا بگەیننە حوكمڕانی هەرێمەكان.
نێوەندی (بنكەی) كارگێڕی سەرەكی لە پایتەختدا و لە كۆشكی پاشا بوو. پاشا (كۆرشی دووەم) لەسەرەتای حوكمڕانی خۆیدا شاری (ئەكبتانە)ی كردبووە پایتەختی دەوڵەتەكەی، پاشان شاری (بازرگادە)ی دامەزراند لە هەرێمی فارس كە لە نزیك (مەشهەدی مرغاب)ە. تا ئێستاش پاش ماوەی شوێنەواری پایەكانی پەرستگاو كۆشكەكان لەو شوێنەدا ماوە. دوای ئەوەی دەسەڵات كەوتە دەست شا (دارای یەكەم) پایتەختێكی دیكەی دامەزراند، ئەویش لە شاری (برسیبۆلیس) (تەختی جەمشید) لە نزیك بازرگادە. لەوێدا پەرستگاو كۆشكی بونیادنابوو بە پایتەختی دەوڵەت، پاشاكانی ئەخمینیەكان بەهرەدارو هونەرمەند بوون لە دروستكردنی كۆشكەكان و  ڕازاندنەوەیان و لە ژیانی ڕابوردن و خۆشگوزەرانی دا.
ج- بواری ڕۆشنبیری: 
ئەخمینییەكان لە نووسیندا خەتی (ڕێنووسی) ئارامیان بەكار هێناوە و زمانی ئارامیش دەنووسرا. دوای ئەوەی دەقی نووسراو  لە لایەن پاشا (دارای یەكەم) لەسەر چیای (بێستون) لە نزیك (كرمەنشا لە رۆژهەڵاتی كوردستان) هەڵكەنراوە (نەخش كراوە) ئەمەش بە دەقە گرنگەكان دادەنرێت كە بەزمانی فارسی و ئەكەدی  و عیلامی نووسراوە، ئەم دەقە نووسراوانە هۆكار و ئامرازێكە بۆ شیكردنەوەو لێكدانەوەی هێماو ئاماژەكانی خەتی (نوسینی) بزماری لەلایەن توێژەران لە سەدەی نۆزدەهەمدا. لێكۆڵەرەوەكان دوای ئەوە بە دەقە فارسیەكاندا دەچوونەوە و دەیان خوێندنەوە پاشان لە نێوان وشەكانی و ئاماژەو هێما بزماریەكان بەراوردیان دەكرد، پاشان چەندین دەنگ و ئاماژەی نووسینی‌ بزماریان دانا لەگەڵ بەراورد كردن لەگەڵ دەقەكانی دیكەدا، لێكۆڵەرەوان چەند بنەمایەكیان دانا بۆ شیكردنەوەی نووسینە بزماری لەو هەوڵانەیاندا سەركەوتوو بوون.


     سێیەم :شارستانییەتی هیلنیستی: 

دوای ڕووخانی دەوڵەتی ئەخمینی لەسەر دەستی (ئەسكەندەری مەكدۆنی) ئەمەش دوای ئەوە هێرشە گەورەی بۆ سەر رۆژهەڵات هێنای توانی بەسەر پاشای فارسەكان (دارای سێیەم) سەركەوتوو بێت لە ساڵانی                (333 – 331 پ.ز) هەروەها توانی وڵاتی شام و میسریش داگیر بكات، پاشان ڕووی كردە وڵاتی دۆڵی دوو ڕووبار (وادی الرافدین) لەوێش سەركەوتنی كۆتاییان بەسەر شای فارسەكان لە شەڕی ئەربیلا (گۆگامیلا) نزیك شاری (هەولێر) بەدەست هێناو پاشان ڕووی كردە (برسیبولس)ی پایتەخت و داگیری كرد.
ئەسكەندەری مەكدۆنی لە شاری بابل لە ساڵی (323 پ.ز) كۆچی دوایی كرد. ئیمبراتۆریەكەی لە نێوان سەركردەكانی سوپا دابەشكراو پاشان (عێراق و سوریا و ئێران و كوردستان) بوو بەبەشی (سلوقس) كە دەوڵەتی (سلۆقی) لە ساڵانی (311 – 126 پ.ز) دامەزراند، هەرچی میسرە بوو بەشی (بەتلیموس) كە دەوڵەتی (بەتالسەی) لەوێدا دامەزراند، بەڵام (ئەنتیخونوس) بو بەسەركردەی ناوچەكانی مەكدۆنیا و ئاسیای بچووك و یۆنان.
سلوقیەكان بایەخیان دا بە بازرگانی و ڕێكخستنی كاروباری دارایی، هەروەها بایەخیان بە سكەلێدانی پارەو كاری پارە گۆڕینەوەدا. هەوڵیاندا رێگای ئاوریشم لە نێوان چین و دەریای ناوەڕاست بپارێزن، ئەمەش بە دانانی (بنكە سەربازی) و دروستكردنی قەڵای سەربازی  بە درێژایی ئەو ڕێگا وشكانییە دوورو درێژە.
دەسەڵاتی سلوقیەكان لە ئێران و كوردستان زۆر بەهێز نەبوو، فەرثیبیەكان توانیان دەوڵەتی خۆیان لە هەرێمی پارثیا (خوراسان)ی ڕۆژهەڵاتی ئێران دابمەزرێنن. لە ساڵی (247پ.ز) كەوتنە ململانێیەكی سەربازی لەگەڵ سلۆقیەكان و دەسەڵاتی سلۆقیەكان كەم بوەوەو پاشەكشەیان كرد بۆ وڵاتی بابل بۆ شاری سلوقسی پایتەختیان كە دەكەوێـتە كەناری ڕۆژئاوای ڕووباری دیجلە لە باشووری شاری (بەغداد)ی ئێستا كە پاشماوەكەی بە (گردی عومەر) ناسراوە. بەڵام لە سوریا بنكەكەیان شاری (ئەنتاكیە) بوو.
شارستانی یۆنانیەكان (هیلینی) لەگەڵ شارستانی ڕۆژهەڵات تێكەڵ بوو لەسەردەمی سلۆقیەكان و سەردەمی فەرثییەكان كە دوای ئەوان هاتن و شارستانییەتی نوێ دروست بوو، كە توێژەران ناوی (شارستانی هێلنستی) یان لێنا. گەلانی ڕۆژهەڵات ڕوالەتەكانی شارستانییەتی (هیلینییەكانیان) وەرگرت لە بوارەكان ئەدەب و  هونەر و فەلسەفەدا، هەروەها زمانی یۆنانی بڵاوبۆوە بەتایبەتی لەو شارانەی كە سلۆڤیەكان لە (ئێران و عێراق و سوریا و كوردستان) دایانمەزراندبوو، هەروەها تێكەڵبوونی دانیشتوان لە ڕووی كۆمەڵایەتی و ژنخوازیەوە، شارستانییەتی یۆنانیش كەوتە ژێر كاریگەری ڕۆژهەڵات بەتایبەتی لە بواری هونەردا.















             
               چوارەم: 
     دەوڵەتی فەرثیـیـەكان (247پ.ز- 226ز) (پارثـەكان)
ناوی ئەم دەوڵەتە لە هەرێمی پارثیا (خوراسان) لە رۆژهەڵات ئێران وەرگیراوە و بە دەوڵەتی (ئەشكانی) یش ناسرابوو، چونكە سەركردەی فارسی (ئارشاك)  ئەم دەوڵەتەی دامەزراند، پاشان بە دەوڵەتی (ئەشكانی) ناوبرا، بەنێوی خێڵەكانی (ئەسكیثی) كە لە هەرێمی خۆراسان نیشتەجێ بوون و هێزێكی یەكگرتووی سەربازیان پێك هێناو ئەمەش هاوكاریان بو بۆ دامەزراندنی دەوڵەت و ڕزگاربوون لە دەسەڵاتی سلۆقیەكان. هەروەها بە دەوڵەتی (فەرثیـەكان – پارثەكان) دەوترێت (دەوڵەتی پاشای بنەماڵەكان) چونكە سنووری فراوان بوو دوای یەكگرتنی چەند دەوڵەت و هەرێمێك، بۆیە چەندین دەوڵەتی بچووك دروست بوو كە سەر بە شای (فەرثیەكان) بوو.لەوانە دەوڵەتی ئەیابین (حدیاب) لە نێوان هەردوو زێی گەورە بچووك كە پایتەختەكەیان شاری (ئەربل) بوو لەوانە دەوڵەتی (حضر) ئارامی و دەوڵەتی كەرخینیا (میسان) لە زۆنگاوی حەوێزە. 
شاكانی (پارثەكان) زۆر بایەخیان بە ئاوەدانی و بیناسازی داوە، شارە كۆنەكانیان سەر لەنوێ بنیات نایەوە و پایتەختێكی نوێیان دامەزراند لە باشووری شاری بەغدا لەسەر ڕووباری دیجلە بەناوی تەیسەفۆن (المدائن) كە ئێستا (سەلمان پاك)ی پێ دەوترێت، هەروەها بایەخیان بە بازرگانی داو، ڕێگاكانی گواستنەوەیان پەرەپێدا و چەندین حەسار (خان) لە ڕێگاكانی گواستنەوە بۆ پشوودانی بازرگانەكان بنیاتنا و بیری ئاویان هەڵكەند لە ناوچە بیانییەكان تا ناوچە سنوورییەكان وای لێهات بووە هۆی پەیداكردنی دەرامەتێكی زۆر بۆ دەوڵەت، فەرثییەكان هانی جموجۆڵی تری ئابورییان دا، لەوانە كشتوكاڵ چەندین بەروبوومی كشتوكاڵ نوێیان هێنایە وڵات وەك (قامیشی شەكر و بەخێوكردنی كرمی ئاوریشم) بۆ بەرهەمهێنانی ئاوریشمی سروشتی.
سوپا و سەركرداریەتی سوپا جێگای بایەخ و شوێنی لە پێشەوەی هەبوو لای شاكانی (پارثەكان)، چونكە دەوڵەت لە باری جەنگ دابوو لەگەڵ سلوقیەكان و ڕۆمانەكان. هەر لەسەدەی یەكەمی پ.ز سەرەتای لاپەڕەیەكی نوێ لە شەڕی خوێناوی لەگەڵ ڕۆمانەكان دەستی پێكرد بۆ دەست بەسەرداگرتنی ڕێگا بازرگانییەكان لە كوردستان بەتایبەتی شارەكانی (نەسیبەین و حەران و شەنگال) بە شێیەكی گشتی ڕووباری فورات سنووری نێوان هەردوو وڵات بوو. ڕۆمانەكان بە مەبەستی ڕووبەڕووبوونەوە لەگەڵ پارثەكان وەك لە باكووری كوردستان و شوێنی تركە ناویان لێنابوو (كوردئێـن) و بنكەكەی شاری ئامەد (دیاربەكری ئێستا) بوو، بەمەش كوردستان لە نێو فارسەكان و ڕۆمەكانی ئەوكات دابەشكرابوو، واتەلە سەدەی یەكەمی پ.ز هەروەها هەرێمەكانی میدیا و هەرێمی ئەدیابین سەر بە فەرثیەكان بوو، بەڵام ناوچەی (كوردئیـن) ی سەر بە ڕۆمانەكان بوو.
كوردستان ببووە گۆڕەپانی (مەیدانی) شەڕی نێوان ئەم دوو دەوڵەتە، لەبەر ئەمەش خەڵكەكەی دووچاری ماڵ وێرانی و مەرگەساتی ئەو شەڕە نیمچە بەردەوامە ببوون، بە تایبەتی كوردەكانی ناوچەی جەزیرە. ئەوە بوو جارێكیان ڕۆمانەكان گەیشتنە  شاری (هەولێـر) و داگیریان كرد، بۆیە سەردەمی حوكمرانی (پارثەكان) بە سەردەمێكی تاریك لە مێژووی گەلی كورد دادەنرێت، خاكەكەی ئەوكات دابەش كرابوو خەڵكەكەشی تووشی ماڵوێرانی جەنگ و وێرانكاری وكۆچپێكردنی خەڵك و بڵاوبوونەوەی نەخۆشی و برسێتی ببوون.







        پێنجەم: دەوڵەتی ساسانییەكان (226 – 651ز) 
شا ئەردەشیر كوڕی بابك كوڕی ساسان ئەم دەوڵەتەی دامەزراند، بۆیە  ناونرا دەوڵەتی ساسانی بەناوی باپیرەی كەلە خزمەت پەرستگای سەرەكی زەردەشتی لە شاری ئەستەخر لە هەرێمی فارس كاری دەكرد، ئەردەشێر بێ هێزی دەوڵەتی (بارثەكان) و ئەو سیاسەتە نەرمەی كە لەسەر بنەمای پێدانی حوكمی فیدراڵی بۆ هەرێمەكان پەیڕەو دەكرا بە هەلزانی و دەسەڵاتی خۆی فراوان كرد و دەستی گرت بەسەر هەرێمی فارس، ئەمەش بووە هۆی تووڕەیی شای (بارثەكان) ئەردوانی پێنجەم و نامەیەكی بۆ ئەردەشێر نارد و تێدا هاتبوو: ((تۆ سنووری خۆتت بەزاندووە و خۆت لە بیر كردووە، ئەی كورد لە نێو ڕەشماڵنشینە كوردەكان گەورەبووی و كێ مۆڵەتی پێداوی كە تاجی شایەتی لەسەر بكەیت و دەست بەسەر وڵاتدا بگریت و پاشاو خەڵكەكەیشیت خستۆتە ژێر دەسەڵاتی خۆت)) لەم دەقەدا دەردەكەوێت كە ئەردەشێر كورد بووە یان لە نێو تیرە كوردەكاندا ژیاوە، چونكە كورد لەو سەردەمەدا لە هەرێمەكانی فارس و ئەهوازدا (خۆزستان) بڵاوببونەوە، هەروەها لەسەردەمی ئیسلامیش هەر لەو شوێنەدا هەبوون، هەروەها ئەوەش دەگەیەنێت كە كورد ڕۆڵی سیاسی لە ئێران دا هەبووە، تاوەكو توانیویەتی دەوڵەت دابمەزرێنێت.
شارستانییەت لە سەردەمی ساسانیەكان گەیشتە قۆناغی گەشەسەندن و پێگەیشتن، بە تایبەتی ئەوەی پەیوەندی بە سیستەمی دەسەڵات و بەڕێوەبردنی دەوڵەتەوە هەیە. حوكمڕانی ساسانیەكان ڕۆڵی فارسەكانی پتەوتر كرد لە ڕووی ڕامیاری و شارستانییەوە.












گرنگترین دیاردە شارستانییەكانی سەردەمی ساسانییەكان:
أ- سیستەمی حوكمڕانی:
سیستەمی فەرمانڕەوایی پاشایەتی پشتاوپشت بوو پاشا دەبوایە لە ڕەسەن وساسانی بێت، دەسەڵاتێكی ڕەهای هەبوو هەروەها ئەو دەسەڵاتە سیفەتەكانی مەزنایەتی و گەورەیی هەبوو، ئەمەش لە دەست و پێوەندەكانی پاشا و ڕێكخستن و تاقە گەورەكەی لە مەدائن دەردەكەوێت.
پاشاكانی ساسانییەكان هەوڵی دامەزراندنی دەوڵەتی ناوەندیان (مركزیة) داولە ڕێگای بەستنەوەی هەرێمەكان بە پایتەختەوە بەشێوەیەكی ڕاستەوخۆ، بۆیە توانیان نیمچە دەوڵەتەكانی سەردەمی بارثەكان  لەناوبەرن و پشتگیری عەرەبەكان ناوچە (حیـرە) یان لە عێراق كرد، هەروەها پاشاكانی مەنازرە بوونە لایەنگریان لە پێناو پارێزگاریكردن لە سنووری ڕۆژئاوایان. پاشا ژمارەیەمی زۆر دەست و پێوەندی لە خۆی كۆكردبوەوە لەوانە سەرۆكی دیوانی پاشایەتی و پەرەدار (الحاجب) پاسەوانی پاشایەتی، كە ڕێوڕەسمی پێشوازی لە وەفدەكان و فەرمانبەرانی دەوڵەت ڕێك دەخەن پاشا لە جەژنی نەورۆزدا لەگەڵ خەڵكی ئاسایدا دادەنیشت و لەم میهرەجانەدا رێگە بە هەمووان دەدرا كە بێنە لای پاشا. سەرۆك وەزیران ڕۆڵێكی سەرەكی و گرنگی دەبینی لە بەرێوەبردنی دەوڵەت و سەرپەرشتی دیوانەكانی دەكرد، بۆیە بە فارسی بە (برزك فەرماداری) ناوەزەند دەكرا، هەروەها چاودێری بەرێوەبردنی هەرێمەكانی دەكرد و سەرپەرشتی دانوستانە دبلۆماسییەكانی دەكرد  لەگەڵ وڵاتانی بیانی، لەبەر گرنگی ڕۆڵی وەزیر بە دەستەڕاستی پاشا دادەنرا.

ب- چینەكانی كۆمەڵگا: 
ئەردەشێری كوڕی بابەك دادەمەزرێنەری دەوڵەتی ساسانی سیستەمی چینایەتی لە ئێران چەسپاند و لە لایەن پیاوانی ئایینی زەردشتیەوە دانی پیانرا، بۆیە دەرچوون لەم سیستەمە كارێكی ئاستەم بوو، كۆمەڵگەی ئێرانی لە سەردەمی ساسانییەكان لە چەند چینێك كە لە خوارەوە ناویان دێ پێكهاتبوو:
1- پیاوانی ئایینی و لە سەرووی هەمووانەوە موبەزان (پاپای ئایینی زەردەشتی).
2- ئەساوەر (الأساورە) (پیاوانی جەنگ) لە سەرووی هەمووشیانەوە (سپایذ) (سەركردەی باڵای سوپا) سەركردەكانی سوپا بە(سەرۆك – زعیم) ناودەبران.
3- نووسەران، گەورەی نووسەران بە (دبریدا) ناوزەند دەكرا.
4- زۆرینەی گەل، كەلەوانە پێك هاتبوو:

ئازادەكان: ئەمانەش جوتیارەكان و پیشەكار و خانەدان (النبلا‌ء) و بازرگانی بچووكەكان دەگرێـتەوە.
 كۆیلەكان: چینـی یەكەم و دووەم ماف و دەستكەوتیان گەلێ زۆر بوو لەوانە باج نەدان، چینە گشتییەكان قورسایی باجەكان دەكەوتە سەرشانیان لەگەڵ ئەوەش ڕۆڵی ڕامیاریان پەراوێز كرابوو، بڕیارە ڕامیاریە گرنگەكان لە لایەن پاشا و ئەندامانی چینی ئۆرستكراتی لە پیاوانی ئایین و سەركردەكانی سووپا و گەورە خانەوادەكانەوە دەردەكران.

ج- ئایین: 
ساسانیەكان هەوڵیان دا كەلەپووری ئەخمیینەكان زیندووبكەنەوە بۆیە ئایینی زەردەشتیان كردە ئایینی ڕەسمی دەوڵەت شا (ئەردەشێر) و شاپوری كوڕی دەقەكانی ئاڤێستای كۆكردەوەو سەر لە نوێ نووسیەوە شیكردنەوەیان بۆ كردو ناویان لێنا (زند ئاڤێستا) لێكۆڵینەوی زند ئاڤێستا ناونرا (بازند)، وە بەهۆی سیستەمی چینایەتی لە ئێران و ڕۆڵی پیاوانی ئایینی و ئەندامانی چینی ئەرستۆكراتی، بزووتنەوەیەكی ئایینی- كۆمەڵایەتی سەری هەڵدا بۆ دانانی سنوورێك بۆ دەسەڵاتی ئەندامانی چینە ئۆرستۆكراتیەكان، لەوانە بزوتنەوەی (مانەوی) كە هانی لێبووردن و سۆفیگەری دەداو باسی لەبایەخ دان بە مافی چینە گشتییەكانی دەكرد. مانەوەی بیروڕاكانی ئاینی مەسیحی و بوذی كاریگەری لەسەری بوو. ئایینی مەسیحی دەستی كرد بە بڵاوبوونەوە لە ئێران لە سەدەی چوارەمی زاینیەوە و تووشی چەوساندنەوە و سەركوتكردن هاتن لە لایەن دەوڵەتەوە بەهۆی جەنگیان لەگەڵ ڕۆم دا چونكە مەسیحییەكانیان بە پشتگیری كردنی ڕۆمە بێزەنتیەكان تاوانبار دەكرد، چونكە ئایینی ڕەسمی بێزەنتیەكان مەسیحی بوو.
بەهۆی زیادبوونی دەسەڵاتی پیاوانی ئایینی زەردەشتیەوە بزوتنەوەیەكی ئایینی – كۆمەڵایەتی دیكە پەیدابوو بە نێوێ (مەزدەكی) كە بۆ (مەزدەك) دەگەڕایەوە و خۆی سەركردایەتی دەكر. شا (قوبادی یەكەم) پشتگیری لەو بزوتنەوەیە دەكرد بۆ بێ هێزكردنی دەسەڵاتی سەركردەكانی سوپاو چینی ئۆرستۆكراتی، (مەزدەك) داوای جێبەجێ كردنی (سۆسالیستی) (الاشتراكیة) دەكردوو دابەشكردنی سامان بە شێوەیەكی دادوەرانە لە نێوان خەڵك، هەروەها داوای سۆفیگەری لە خۆ بردوویی دەكردو دووركەوتنەوە لە چێژو لەزەت و ئازار نەدانی زیندەوەران و سروشت. لەگەڵ ئەوەی زەردەشتی توانی بەسەر هەردوو بزوتنەوەی (مانەوی و مەزدەكی) سەركەوتوو بێت و بەرەنگاری مەسیحیەت بێتەوە، بەڵام لەم كارەدا بەبێ هێزی و بێ توانای دەرچوو. هەروەها ململانێی نێو كۆمەڵگەی كاریگەری خراپی ڕەنگی دایەوە لەسەر دەوڵەت پایەی پاشایەتی بێ هێز بوو بەرەو داڕووخان چوو.

مەدائــــن:
پایەتەختی دەوڵەت بە مەدائن ناونرابوو  (سەلمان پاك) ی ئێستا، چونكە لە چەندین شاری تەنیشت یەكەوە هاتبوو. هەروەها بریتی بوو لە كۆمەڵگایەكی نیشتەجێی فراوان كە كۆشكی پاشاو دەست و پێوەندەكانی و دیوانەكانی دەوڵەتی تێدابوو. پاشاكانی ساسانیەكان چەند كۆشكی نوێیان دامەزراند لەو ناوچەیە. تاقی كیسرا (إیوان كسرا) دیارترین ڕواڵەتەكانی بیناسازی لە شاری مەدائن كە تاقێكی گەورەییە بە گەچ و خشت بنیات نراوە، بەشێوەیەكی لاكێشەیی هەیە تاقێكی گەورە دەوری داوە و كەوانەیەكی گەورەی لەخشت دروستكراوی  تێدایە، بەرزایی تاقەكە (29م) دەبێـ، پانی (26م) و درێژی (43م) لە هەردوو لای تاقەكەدا دوو دیواری بەرز هەیە كە ڕووی پێشەوەی كۆشكی پاشایەتی بووە، كە بە چەندین كەوانەی بیناسازی ڕازاوەتەوە، پاشا لەو كەوانەدا (تاقانەدا) بە یاوەری وەزیرەكانی و كەسانی دەستە راستی دادەنیشت و پێشوازی لە نوێنەری وڵاتانی دیكە دەكرد، دیوارەكانی تاقەكە بە قوماش و مافوری گرانبەها دادەپۆشرا.

ه- چاكسازییەكانی كیسرا ئەنو شێروان (531- 579م):

پاشای ساسانیەكان كیسرای یەكەم (خەسرۆ) هەوڵی چارەسەركردنی ئەو گرفتانەیدا كە رووبەڕووی خەڵك دەبوونەوە لە ئەنجامی ناڕەزاییەكۆمەڵایەتیەتی و ئایینیەكانەوە سەری هەڵدابوو لەوانە بزووتنەوەی (مەزدەكی). بەمەش مافی هەموو چین و توێژەكانی گەلی ئێران بەپێی سیستەمی چینایەتی لەبەر چاو گرتبوو، دوای لە ناوبردنی (مەزدەك) و شوێنكەوتوانی و گێڕانەوەی مافی خەڵك  لەوانە بایەخدان بە ئافرەت، زۆر لێ نەكردنی بۆ هاوسەرگیری بێ ئارەزووی خۆی دەستی كرد بە چاكسازی لە زەوی و زارەكشتوكاڵیەكان و ئاودێری رووبارەكان و دروستكردنی پرد و كەمكردنەوەی باج و هاندانی زانست و فەلسەفە  ولێبووردەیی ئایینی كرد، لێژنەیەكی دەستپاكی دانا لە پێناو دانانی سیستەمێكی باجی تازە كە ڕەچاوی چینە كۆمەڵایەتی و تواناكانیانی كردبوو لە چینی هەژار و كەم دەرامەتەكان و ئەوانەی كە زەویەكانیان دووچاری كارەساتی سروشتی دەبووەوە خۆشدەبوو، ئەم كارانەی بووە هۆی سەقامگیری و خۆشگوزەرانی خەڵك و بۆیە بە پاشای دادپەروەر ناوزەن كرا. بەڵام كاریگەری چاكسازییەكان ماوەیەكی كەمی خایاند، بەهۆی بەردەوامی جەنگ لەگەڵ ڕۆمانیەكاندا، گرفتەكانی دەوڵەتی ساسانیەكان كەڵەكەی كردبوو، دوای مردنی (كیسرا) نەیتوانی ڕۆمەكان لە سوریا و وڵاتی ئەنادۆڵ دەربكات، دەرئەنجامی ئەم جەنگانە هەردوو وڵاتی ساسانی و وڵاتی ڕۆمەكانی لاواز و توانای بەرگری كردنیان زۆر كەم بووە وبۆیە خۆیان ڕانەگرت بەرامبەر عەرەبە موسوڵمانەكان كاتێك لە نیمچە دوورگەی عەرەبیەوە هاتن بۆ شام و عێراق لە پێناو بڵاوكردنەوەی ئیسلام.















پرسیارەكانی بەشی شەشەم

پ1/ بایەخی مێژوویی دەوڵەتی ئەخمینی ڕوون بكەوە.
پ2/ بەراورد بكە لە نێوان كارگێڕی دەوڵەت (بەڕێوەبردنی دەوڵەت) لە سەردەمی بارثیەكان (فەرثیەكان) و سەردەمی ساسانییەكان.
پ3/ پەیوەندی نێوان عەرەب و فارسەكان لە سەردەمی  ساسانیەكان ڕوون بكەنەوە.
پ4/ ئەنجامەكانی شەڕی درێژ خایەنی  نێوان فارس و ڕۆمەكان چی بوون؟
پ5/ دەربارەی چاكسازییەكان شا كیسرا ئەنو شێروان بدوێ.
پ6/ ئەم دەستەواژە لێك بدەوە: ((بزوتنەوەی ئایینیەكان بووە هۆی لێك ترازانی كۆمەڵگەی ئێرانی))













سەرچاوەكانی بەشی شەشەم

1- أحمد أمين سليم، في تاريخ الشرق الأدنى القجيم، دار النهضة، (بيروت:1990).
2- أرثر كريتستسن، أيران فى عهد الساسانين، ترجمة يحى الخشاب، (القاهرة: 1957).
3- حسن بيرنيا، تاريخ إيران، القديم من البداية حتى نهاية العهد الساسانى، ترجمة محمد نوالدين و عبدالمنعم السباعي، (القاهرة:1979).
4- سامى سعيد الأحد ورضا جواد الهاشمى، التاريخ الشروق الادني القديم – أيران و الاناضول (بغداد:1985).
5-  سامى سعيد الآحمد و جمال رشيد احمد، تاريخ الشرق القديم، (بغداد: 1988).
6- طه باقر، مقدمة فى تاريخ الحضارات القديمة/ط2، (بغداد: 1956)، جـ2.


