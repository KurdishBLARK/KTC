
بەشی دووەم


شارستانییەتی دۆڵی دووڕووبار
 (میزۆپۆتامیا) (الرافدین):


هەر لە كۆنەوە چەندین كۆمەڵی مرۆیی لە میزۆپۆتامیا نیشتەجێبوون، جیاجیاو پێكەوە بەشداریان لە بنیاتنانی شارستانییەتدا كردووە.
 دۆڵی دووئاوان دەڤەرێكی كراوە بوو لەبەردەم هاتنی شەپۆڵە مرۆییە یەك لە دوای یەكەكان. كە لە ڕۆژئاواو باشووری ڕۆژئاواوە نەتەوەكانی نیمچە دوورگەی عەرەب (نەتەوە سامیەكان) و لە دۆڵی (فوڕات) ەوە ڕوویان كردە عێراق.
هاوكات چەندین شەپۆڵی مرۆیی تر لە ڕۆژهەڵاتەوە بە دۆڵی دیجلەدا تێپەڕیوون دەهاتنە ناو عێراقەوە ئەوانیش (نەتەوە هیندۆ ئەوروپیەكان)بوون. ئەم شەپۆلانە لەگەڵ دانیشتوانە ڕەسەنەكانی وڵات وەكو سۆمەریەكان و لولوبیەكان و گوتییەكان و خورییەكان تێكەڵ بوون.. ئەم تێكەڵبوونە بووەتە مایەی ئاڵوگۆڕی شارەزاییی و ڕاو هزر، بۆیە شارستانییەتی دۆڵی دوو ڕووبار پێی كاریگەر بوون و كاریگەریان لەسەر هەبووە.
هەرچەندە سۆمەریەكان بە داهێنەری بناغەی شارستانێتی  پێشكەتوو دادەنرێن، ئەوان لە بواری بیناسازی و كشتوكاڵ و ئاودێری و داهێنانی نووسین دەستی باڵایان هەبووە، بەڵام ئەو نەتەوانەی كە لە دەرەوە هاتنە ناوچەیەكەیانەوە شتی تریان پێبوو، شارستانییەتیان دەوڵەمەند كرد و گەشەیان پێدا بە شێوەیەك كە لەگەڵیان بگونجێ‌، بۆیە دەتوانین بڵێین شارستانییەتی دۆڵی دوو ڕووبار مۆركی نێونەتەوەیی مرۆڤایەتی هەبوو. پاشتریش بووە سەرچاوەیەكی شارستانییەتی جیهان..
  
   گرنگترین ڕواڵەتە شارستانیەكان:
یەكەم : سیستەمی حوكمڕانی:
أ- پەیدابوونی سیستەمی حوكمڕانی:
مەبەست لە سیستەمی حوكمڕانی، شێوازی كارگێڕی و بەڕێوەبەردنی شار یان دەوڵەتە كە لە چەندین شارۆچكە و گوندەكان پێكهاتووە، هەروەها جۆری دەسەڵات كە ئەو كارگێڕییە دەگرێتە ئەستۆ.
بە گشتی زەحمەتە باس لە یەكەمین سیستەمی حوكمڕانی عێراق بكرێت و ئەوەشی كە توێژەرەوان لەم بارەوە باسیان كردوون دەچنە بواری خەمڵاندن و گریمانەوە، بنەماڵە فەرمانڕەواكان دەكەن كە لە دێرین زەماندا حوكمڕانیان كردووە، بۆیە مەزەندە دەكرێت، پێش دۆزینەوەی (نووسین) جۆرێكی حوكمڕانی هەبووە.
پەرەسەندنی سیستەمی حوكمڕانی بەلای سومەریەكان لە چاخە مێژووییەكان گەواهی ڕەگ داكوتانی ئەم سیستەمەیە لە زەمانێكی كۆنترەوە سەریهەڵداوە.
سەختی ژینگەی باشووری عێراق كە لە كەمی باران و بەرزی پلەكانی گەرما لە هاوین و لافاو لە بەهار خۆی دەنوێنێ‌.. كاریگەریان لە هاندانی دانیشتوانی ئەو ناوچەیە بووە بۆ ئەوەی هاوكاری یەكتر بكەن بەرامبەر ئەو سەختی و نەهامەتییە. پێكەوەكاریان كردووە بۆ بنیاتنانی بەربەست و بەنداو هەڵكەندنی جۆگە بۆ خۆپاراستن لە مەترسی لافاوەكان. جگە لە هەماهەنگی و كاری هاوبەش بۆ پاراستنی گوند و كێڵگەكانیان.
وەك دەزانین ئەم جۆرە كارانە پێویستیان بە كەسانێك هەیە سەرپەرشتیارێك ئەركی رێكخستنیان بگرێتە ئەستۆ، خەڵكی ئەو سەردەمە باوەڕیان بە پیاوە ئاینییەكان زۆر پتەو بوو، وایاندەزانی ئەوان لە هەموو شتێك دەزانن وەكو ڕوودانی لافاو یان بەرپابوونی پەلاماردان، چونكە پیاوە ئاینییەكان لە پەرستگاكان دەژین و خزمەتی خواوەندەكان دەكەن و لە پەیكەری خواوەندەكەیانەوە نزیكن.
بە پێی بیروباوەڕی ئەوانیش هەڵبژاردنی پیاوی ئایینی بەلایانەوە ئەركێكی خوداییە، بۆیە پیاوی ئاینی (كاهن) (زەیوان) (ئاخوند) یان دەست نیشاندەكرد بۆ بەڕێوەبردنی كاروباری دنیاییان جگە لەوەی كە بە كاروباری ئایینیش هەڵدەستان. بەو پیاوە ئاینیە (كاهن) ی سەركردایەتیانی دەكردن دەیانگوت  (ئین En ) لە زمانی سۆمەریدا بە مانای (سەردار  یان گەورە) دێت.بەهۆی پەرەسەندن و پێشكەوتنی ژیان و زیادبوونی ژمارەی دانیشتوان پیاوی ئاینی En ئەركە ئایینی و دونیاییەكانی زیادی كرد، بۆیە پێی نەدەكرا ئەركەكانی بەڕێكی جێ‌ بەجێبكات ناچار بوو یاریدەر  بۆ خۆی دابنێ‌ بۆ هاوكاریكردنی لە ئەنجامدانی ئەو ئەركانە، خۆشی چۆتە دەرەوەی (پەرستگا)، كۆشكی بنیاتناوە، خزمەتگوزار و پاسەوان و بەردەست ڕاگرتووە و خەڵكانی تریشی بۆ خوشگوزەرانی و ڕابواردن وەكو چێشت لێنەر و ئاوگێڕو سترانبێژ و مۆسیقاژەن، ڕاگرتوو.
نازناوی حاكمی نوێ‌ گۆڕا و لە زمانی سۆمەریدا (ئینسی - Ensi) پێدەوت بە مانای (جێگیر یان بریكاری خواوەند) بە فەرمانی خواوەند، هاتووە.
بەشێوەیەكی ئاسایی (En) یان (Ensi) حوكمڕانی یەك شاری دەكرد. بەهۆی گۆڕانی باری سیاسی دەسەڵاتی حوكمڕان (حاكم) فراوانتر بوو، زیاتر لە شارێك كەوتە بن دەستی. ئەو حاكمە كە حوكمڕانی چەند شارێكی دەكرد پێیان دەوت (لوگاڵ) لە زمانی سۆمەریدا مانای (پیاوی مەزن یان پاشا) دەبەخشێت. بەرامبەر وشەی (لوگاڵ) لە زمانی سۆمەریدا وشەی (شڕو- shurru) لە زمانی ئەكەدیدا بەكارهاتووە.
ب- دیموكراتیەتی سەرەتایی : primitive democracy
هەندێك لە پسپۆرانی مێژوو لەو باوەرەدان، كە یەكەمین سیستەمی حوكمرانی لە شارە سۆمەریەكان، شێوەیەكی دیموكراسی هەبوو، بەڵام دیموكراسیەتێكی سەرەتایی. دەسەڵاتی باڵای شار لە دەستی ئەنجومەنێكی گشتی بوو، هەموو هاووڵاتییە پێگەیشتووەكانی گرتبوەخۆ، ڕەنگە هەندێك ئافرەتیشی تێدا بوو بێ‌.
ئەو ئەنجومەنە لە بارودۆخی (ناكاو) دا (طوارئ ) كۆدەبوەوە هەموو ئەندامێكیشی مافی قسەو ڕا دەربڕینی هەبوو، بەڵام بە گشتی ڕای پیاوە بە تەمەنەكان پەسندتر بوو، بۆیە پیاوە بەتەمەنەكان ئەنجومەنی پیرانیان پێكهێنا.
لەناو ئەنجومەندا گفتوگۆ بەردەوام دەبوو تا دەگەیشتنە بڕیار بە تێكڕای دەنگەكان، لە كۆتاییدا داڕێژەرانی یاسا، بڕیارەكەیان دەخوێندەوە.
هەر ئەم ئەنجومەنە حاكمی شار (En) ی هەڵدەبژارد و هەندێك دەسەڵاتی پێ‌ دەبەخشتی، هەرچی بڕیارە گرنگەكانی وەكو بڕیاری ڕاگەیاندنی شەڕ یان ڕازیبوون بە ئاگربەست و ئاشتی و پەیمان بەستن ئەوە لە دەسەڵاتەكانی خودی ئەنجومەن بوو، بەڵام بەرپابوونی شەڕ لە نێوان دەوڵەتۆكەی شارە سۆمەریەكان و بەردەوامبوونی بوونە مایەی لەناوچوونی ئەم جۆرە سیستەمە دیموكراسیە، چونكە لە كاتی شەڕدا، ئەنجومەنی شار  دەسەڵاتی فراوانی بە حاكمی شار دەدا، بە مەبەستی رووبەڕووبوونەوەی دوژمنان، حاكمی شاریش ئەم دەسەڵاتە فراوانەی بۆ سوودی خۆی بەكاردەهێنا تەنانەت دوای كۆتایی پێكهاتنی شەڕیش، دەقۆزتەوەو وازی لێ‌ نەدەهێنا بەم شێوەیە قۆناغ بە قۆناغ سیستەمی حوكمڕانی پشتاوپشت پەیدابوو، جێگەی سیستەمی پێشووی مانەوە، بەڵام پاشاكان وایان بڵاوكردەوە كە خواوەندەكان ئەوانیان ناردووە چیدی پێویست بە كاری ئەو جۆرە ئەنجومەنانە نەما، لە ئاكامدا هەڵوەشانەوە.
ج- سیستەمی دەوڵەتی شار:
سۆمەرییەكان چەندین بنكەی شارستانیان لە باشووری عێراقدا دامەزراند، زۆر خێرا گەشەیان سەندو كەوتنە پێشبڕكێی یەكتر لە ڕووەكانی ئابووری و  سیاسیەوە، ئەم پێشبڕكێیە چەندین شەڕی لێكەوتەوە. لە ئاكامدا دەسەڵات لە دەستی سۆمەرییەكان دەرچووە، چووە دەستی (نەتەوە سامیەكان) لەوانە ئەكەدییەكان لە نیوەی دووەمی هەزارەی سێیەمی پ.ز بوونەتە خاوەن دەسەڵات.
گرنگترین ئەو بنكە و مەڵبەندە شارستانیانە كە سۆمەریەكان بنیاتیان نابوو وەكو « ئەریدو، وەركا، لەگش، ئوما، نوفەر، كیش»..
هەموو شارێك خواوەندی تایبەتی خۆی و شوورەی بەرگری و حاكمی سەربەخۆی هەبوو.. شار لەمانەی خوارەوە پێكهاتبوو:
1- ناوەندی شار:
پەرستگای سەرەكی و كۆشكی پاشا لەم ناوەندە بوو، ئەم ناوەندە ناوەندی چالاكی ئابووری و ئایینی پیرۆز بوو. خانووەكان لە دەوریدا بڵاودەبنەوە، تۆڕێك لە ڕێگەو كۆڵان و ناوەند و گەڕەكانی شار پێكەوە گرێدەدا.. لە نموونەی ئەم پەرستگانە، پەرستگای خواوەندی (ئەلنیل) لە شاری (نۆفەر).
2- دەوروبەری شار:
دەوروبەری شاریش گوندەكانی دەگرتەوە، كە كێڵگە و لەوەڕگەكانی تێدابوو، ئەمانەش سەرچاوەی سەرەكی خۆراكی دانیشتوان بوون.
3- بەندەری شار:
ئەمەش مەڵبەندی بازرگانی بوو، بازرگانەكان تێیدا جێنشین بوون. بەندەر شێوە سەربەخۆیەكی هەبوو، مەبەستی بازرگانی كردن و گواستنەوەی شمەك لە شارو بۆ دەرەوە وبە پێچەوانەش.
د- سیستەمی پاشایەتی:
داستانە سۆمەریەكان ئاماژە بەوە دەكەن، كە پاشایەتی لە ئاسمان بوو، تاج و (سەوڵ - دار دەسەت) داری دەسەڵات لەوێ‌ خراوەتە پێش خواوەند (ئانۆ)، یەكەمین كەس كەبووتە پاشا لە ئاسمان خواوەند (ئەلنیل) بوو، بەڵام كاتێك خواوەندەكان « مرۆڤ « یان خەلق كرد، پاشایەتیان بە مرۆڤ بەخشی، بۆ ئەوەی كاروباری خۆیان ڕاپەڕێنن و خزمەتی خواوەندەكانیش بكەن.
بۆیە فەرمانی پاشا فەرمانێكی خوداییە، هەرچەندە پاشا مرۆڤە، بەڵام (پاشا) ی (مرۆڤ) دەبێتە جێگری (خواوەند) بۆیە گوێڕایەڵی ئەرك و پێویستە. 
هەندێك لە پاشاكانی عێراق هەوڵیان دا، ببن بەخواوەند، بەڵام هەوڵەكانیان سەرنەكەوت. لەوانەش شاكانی ئەكەدی وەك شا(سەرجۆن) و (نەرام سین) و شاكانی بنەماڵی ئوری سێیەمی سۆمەری وەك شا(شولكی).. هەرچەندە بیرۆكەی بوونی پاشا بە خواوەند لە میسر سەركەوتوو بوو، بەڵام لە دۆڵی دووڕووبار(میزۆپۆتامیا) چارەنووسی جیاواز بوو.
هـ- نازناوەكانی پاشا:
نازناوەكانی پاشا لەبەر ڕۆشنایی پەرەسەندنی هێزو دەسەڵاتیان گەشەی دەسەند و دەگۆڕا لەسەردەمی سۆمەرییەكان نازناوی(پاشای چوارلا)ی لە خۆنا. ئەم نازناوە بەڵگەی فراوانبوونی دەسەڵات بوو، چونكە ئەم نازناوە تایبەت بوو بە خواوەندەكان.
پاشاكانی بنەماڵەی (ئووری سێیەم) نازناوی پاشای (سۆمەری و ئەكەد)یان هەڵگرت، هەروەها نازناوی(پاشای وڵاتی بابل و پاشای وڵاتی ئاشوور) بەدەركەوت. جگە لە چەندین نازناوی پڕ لە شكۆمەندی وەكو (پاشای هەموو پاشاكان) (پاشای جیهان) یان نازناوی (چاودێری دڵسۆز، دڵسۆز و خۆشەویستی ڕاستی و دادوەری).
و- پاشای جێگرەوە:
لەبەر گرنگی پایەی (پاشا) ئەركە دنیایی و ئایینی بەو ڕاسپێرابوو و نوێنەری ئاینی باڵا (كاهینی یەكەم) (زەیوانی یەكەم)یش بوو، و بەرپرسی كارگێڕی و سەرۆكی دادوەرەكان و سوپاسالار بوو، بۆیە هەر مەترسیەك هەڕەشەی لە ژیانی پاشا بكردبا، دەبووە مایەی ئاژاوەو وڵات و دەكەوتە مەترسیەوە، لەبەر ئەوە پێویست بوو سەلامەتی پاشا بپارێزرێت.
هەندێك لە ڕووداوەكان بۆ دانیشتوانی ئەم سەردەمە وەكو ڕوودانی (گیرانی خۆرو مانگ) سەرچاوەی رەشبینی بوون، هەر كاتێك (كاهین) (زەیوان) هەستی بە مەترسیەكی وا دەكرد، یەكسەر دەبوایە(پاشا) لەبەر چاوان ون بكرێت، بۆ ماوەی مانگێك تا 3 مانگ. لەم ماوەیە جێگرێكیان بۆ دادەنا. دەسەڵاتی پێدەداو لە كۆشكی پاشا جێگری دەبوو، پاشان كۆتایی دەهات بە ماوەی (هەڕەشە) یا (ترسە) چاوەڕوانكراوەكە، پاشای جێگیرەوە دەكوژرا. بۆ ئەوەی هەموو مەترسییەكان لەگەڵ خۆی ببات و پاشای ڕەسەن دەهاتەوە جێگەی خۆی.
هەندێك لە توێژینەرەوەكان شێوازی (پاشای جێگیرەوە)یان بە هەنگاوێكی ژیرانەی پاشاكان لێكداوەتەوە كە هەندێكیان بە هاوكاری پیاوە ئاینیەكان پیادەیان دەكرد بۆ خۆ ڕزگاركردن لە بەرهەڵستكاران.
ز- كارگێڕی:
پاشا بەتەنها هەموو كارەكانی پێ هەڵنەدەسوڕا، بۆیە پێویست بوو هەندێك لە میرە نزیك و خزمەكانی خۆی یارمەتی بدەن. بەتایبەتی پاش فراوانبوونی سنووری دەوڵەت و زاڵبوون بەسەر دەڤەرەكانی دەوروبەری دۆڵی(دووئاوان) (فیزۆپۆتامیا).
پاشا دێرینەكانی عێراق لە وڵاتی بابل و ئاشووردا شێوازی كارگێڕی مەركەزیان بەكار دەهێنا پاشا وڵاتی دەكردە چەند هەرێمێكی كارگێڕی، بۆ هەرێمێك پاشایەكی دادەنا ڕاستەوخۆ بەخودی پاشای گەورە بەسترابۆوە.. یان لەو فرمان و دەسەڵاتی وەردەگرت.
پاشاكانی بنەماڵەی ئووری سێیەم پەنایان بە گواستەوەی میری شارەكان بردووە. واتا حاكمی ناوە ماوەیەك لە شارێكەوە دەگوازرایەوە شارێكی دی، لە ترسی ئەوەی نەك پەیوەندی بە خەڵكی ناوچەكەوە پتەو بكات و لایەنگیری بكەن بۆ جیابوونەوە.
فەرمانڕەوای شار دەبوایە لەهەموو شتێكدا پاشای گەورە ئاگاردار بكات، لەكاتی ڕوودانی كارەساتێكی سروشتی یان لەكاتی ڕوودانی هێرشێكی دوژمناندا.
لەسەردەمی پاشای بابل (حامورابی 1792-1750 پ.ز) مەركەزیەتی دەوڵەت پەرەی سەند، كۆشكی پاشا بۆتە سەرچاوەی یەكەمی دەسەڵاتی(سیاسی و كارگێڕی و دارایی) و فەرمانبەران و كارگێڕان كارەنیان لە كۆشكدا ئەنجام دەدا. حەمورابی هەردوو دەسەڵاتی لێك جیاكردنەوە.
بەرامبەر بە پەرسەندنی دەسەڵاتی (كۆشك) و (پاشا) دەسەڵاتی (پەرستگا)و (كاهین) (زەیوان)ڕووی لە كزبوون كردو لە كاروباری دنیایی دوورخرانەوە.فەرمانڕەوای شار نازناوی (ڕابینام- rabianum)ی هەڵگرت.بەمانای (پارێزگار یان سەرۆكی شارەوانی)دێت.
پاشا نوێنەری خۆی بۆ هەرێمەكان دەنارد بۆ ئەوەی لە چۆنیەتی بەڕێوەچوونی كارو چالاكییەكان بەئاگا بێت.. هەندێك جار دەبوایە فەرمانڕەوای  شار دەست و برد بانگهێشتی كۆشكی پاشا بكرێت بەمەبەستی راپرسی و وەرگرتنی فەرمان لە پاشاوە.ئەمەش نموونەیەكە لەو شێوازە(حەمورابی) لەگەڵ ئەو كار بەدەستانەی بەكاری هێناوە.((بەسین ئەدنیام بڵێ، حامورابی دەڵێت: بە گەیشتنی نامەكەم، ڕاستەوخۆ ڕوو دەكەیتە بابل و لەپێش پاشا ئامادە دەبیت بەبێ دواكەوتن)).
كارگێڕی وڵات لەسەردەمی (كاشیەكان) پەردەدەستێنێت وڵات دابەش بوو بەسەر (20) هەرێم، فەرمانڕەوای (هەرێم) بەرپرس بوو لە كۆكردنەوەی (باج) و چەسپاندنی یاسا و پاراستنی هێمنی و ئاسایش.
سیستەمی كارگێڕی لەسەردەمی ئاشورییەكان لە ڕووی ڕێكخستن دەگاتە پلەی پێشكەوتن، ژمارەیەكی زۆر لە فەرمانبەران و میرەكان یارمەتی پاشایان داوە، فەرمانبەرێتی لەو ماوەیە دەبێتە(پشتاوپشت)، فەرمانڕەوایی یەكەمی كارگێڕی دەبوایە ڕاپۆرتی ساڵانەی خۆی ڕاستەوخۆ بۆ پاشا بنێرێت.
ئاشورییەكان سیستەمی (پۆستە) یان پەرەپێدا، ئەمەش دەبێتە هۆی بەخێرایی گەیشتنی فەرمانەكانی پاشا بۆ فەرمانڕەواكانی یەكە كارگێڕییەكان. هەروەها نوێنەرانی پاشا بۆ پشكنین سەردانی هەرێمەكانیان دەكرد.
هەرچەندە كاروباری پەرستگاكان لەلایەن پیاوە ئایینی (كاهن)ەكانەوە بەڕێوە دەچوو، بەڵام بنیاتنان و نۆژەنكردنەوەی پەرستگاكان هەر لە ئەستۆی پاشاكان بوو.

           دووەم: بیروباوەڕە ئایینیەكان
لەسەردەمی بەردینی كۆن مرۆڤ جۆرێك لە پەرستنی پیادە كردووە. ئەو ئاژەڵانەی ڕاوی دەكرد لەسەر دیواری ئەشكەوتەكان وێنەی دەكێشا، دیارە مرۆڤ باوەڕی وابوو ئەم وێنەیە یارمەتی دەدات بە ئاسانی ئاژەڵە كێوییەكان ڕاوبكات، چونكە سەرچاوەی خۆراكی ئەو بوون.
پاش ئەوە لەسەردەمی بەردینی نوێ دا، ئادەمیزاد فێری كشتوكاڵ و ئاژەڵ بەخێوكردن بوو، ئیتر بەرهەمە خۆراكییەكانی زیادی كرد، ئەم جارەیان بیری لە بەپیتی (خصوبة) و زۆربوون (التكاثر) كردەوە.
باوەڕی وابوو كە زۆربوونی ژمارەی خێزان و ئاژەڵ و بەرهەمهێنانی دانەوێڵە بەندە بەچەند هێزێكی شاراوە، كە لەشێوەی (خواوەندی مێ) بەرجەستەی دەكرد. بۆیە ئەندامەكانی زاوزێی لەوێنەی پەیكەری مێینەكان بە زێدەڕۆیی گەورەتر دروست دەكرد. ئەو پەیكەرانە لە قووڕ دروست دەكران، لای توێژەرەكان ئەو پەیكەرانە بە (خواوەندی دایك) وهێمای (زاوزێ و زۆربوون) ناسراون.
(زۆربوون و زاوزێ) بوونە شتێكی ئاشنا بەلای مرۆڤەوە، بەهۆی زۆربوونی ژمارە دانیشتوان و گەشەسەندنی بەرهەمهێنانی كشتوكاڵی و ئامرازەكانی، بەتایبەتی پاش فێربوون لە گەشەپێدانی ڕێگەكانی ئاودێری.
بۆیە بیروباوەڕی مرۆڤ ڕووی لە هێزە سروشتییەكان كرد، ڕاستەوخۆ كاریگەریان لەسەر ژیانی مرۆڤ هەبوو وەكو:(زەوی و هەواو ڕۆژو مانگ و ئەستێرەكان)، هەروەها بینی كە بەرزو نزمی زەوی و ئاوو هەواو لافاوو نەخۆشیەكان.. هەموویان كاریگەرن لە ژیانی ڕۆژانەیان. 
بۆیە مرۆڤ بیری كردەوە كە چەند هێزێكی شاراوە لە پشتی ئەم هێزە سروشتییانەدا هەیە و بزوێنەری ئەم هێزانەی دروست كردوە لە شوێنی تایبەتیدا دایناون كە پەرستگاكانن دەستی كردووە بە خزمەتكردنیان و پێشكەشكردنی و دیاری و قوربانی بەوپێیەی ئەمانەن خواوەندن.
ئادەمیزاد لەو باوەڕە دابوو، كە ئاسمان خواوەندی خۆی هەیە، زەویش خواوەندی خۆی، هەواو باران بارین و ئاو هەریەكەیان خواوەندیان هەیە.
هەروەها جەنگ و خۆشەویستی و زەوی كێڵان و نووسین و جیهانی تر بەلای ئەوانەوە خواوەندی خۆیان هەبووە، هەروەها هەر شارو هەر نەتەوەیەكیش خواوەندی تایبەتی خۆیان هەیە.
دەتوانین خەسڵەتەكانی بیروباوەڕە ئایینیەكانی دانیشتوانی دۆڵی ڕووبار بەم شێوەیە پوختە بكەین:



أ‌- بنەمای هاوبەشی:
دانیشتوانی دۆڵی دووڕووبار دوور بوون لەسەرەتای یەكتاپەرستی، ئەوان وایان بیر دەكردەوە كە خواوەندێكی زۆردەسەڵاتی لەسەر یان هەیەو گەردوون دەبات بەڕێوە، هەموو خواوەندەكانیش وەك یەك بوون بەڕووی گرنگیەوە. هەندێكیان ڕۆڵی لاوەكیان هەبوو، بۆیە پەرستگای بچووك لە گۆشەیەكی شاردا بنیات نرابوو هاوكات بایەخی زۆریان بە پەرستنی هەندێك لە خواوەندەكان دەدا، وەكو خواوەندی(ڕۆژ).
ب‌- بنەمای لێكچوون:
مەبەست ئەوەیە كە خواوەند بە مرۆڤ بشوبهێنین، زۆربەی سیفەت و خەسڵەتەكانی مرۆڤ بخەنە پاڵ خواوەندەوە، چ لە ڕووی شێوەی جەستەو ئەندامەكان یان لە ڕووی هزرو ‌وسۆزو هەستەكانەوە. خواوەندەكان بە بۆچوونی مرۆڤی ئەو سەردەمە دەخۆن و دەخۆنەوە، ڕكابەری دەكەن و خۆشەویستی و ژن دەهێنن، خۆشی دەكەن و پەیوەندی كۆمەڵاتیان هەیە، كۆدەبنەوە بڕیار دەدەن، لەوەیە جیاوازی ڕا بكەویێتە نێوانیان.



گرنگترین خواوەندەكان:
كۆمەڵەی یەكەم: ئەو سێیانەی خواوەند دەگرێتەوە كەسروشت بەرجستە دەكەن:
1-ئانۆ: خواوەندی ئاسمان، سەروەری ئاسمان و هێماكەی ژمارەی60 بووە، یەكەیەكی تەواوە لە بیروباوەڕی حیسابی سیستەمی سۆمەریەكان(ئانۆ) باوكی هەموو خواوەندەكان بوو، لەشوێنی پەرستنی (وەركا)بوو.
2-ئەنلیل: حواوەند (با) بوو، لە داستانەكان و دروشمە ئایینیەكاندا ڕۆڵی مەزنی هەیە،  هەروەها خواوەندی دەسەڵاتیش بووە. بۆیە هەندێك جار  ڕكابەری لەگەڵ (ئانۆ) دەكات، هێماكەی ژمارەی 50 بووە، لە شوێنی پەرستنی شاری (نوفەر) بوو.
3-ئەنكی: خواوەندی (زەوی)، هێماكەی ژمارەی 40 بووە، لە شاری (ئەریدو) پەرستگای هەبووە، بابلییەكان ناویان لێنا (ئەیا)، بەخواوەندی (ژیری) ناسراوە.
لەبیروباوەڕەری مرۆڤی دێرین ئەم خواوەندە خێرخواز و دۆستی مرۆڤ بوو.
كۆمەڵەی دووەم:
1-ننار: خواوەندی(مانگ)، لە شاری (ئوور) پەرستگای هەبوو. هەروەها لە شارەكانی كوردستان وەكو (حەڕان) دەیان پەرست. ئەكەدیەكان پێیان دەوت: (سین).
2-ئۆتۆ: خواوەندی (رۆژی) سۆمەریەكان بوو ئەكەدییەكان پێیان دەوت: (شمس) لە دوو شاری (سپار) و (لارسا) دەیانپەرست. بەخواوەندی هەق و دادوەری ناسراو بوو. بە سەرچاوەی (یاسا) دانراوە لە لەمیلی حەمورابی لەلای سەرەوە وێنەی كێشراوە.

3-ئینانا: خواوەندی جوانی و جەنگ و دەسەڵات بوو، بەڵام سۆمەریەكان لەشاری (وەركا) دەیانپەرست، بابلییەكان پێی دەگووت: (عەشتار) هەسارەی بەیانی (زوهرە) هێماكەی بوو.

خواوەندە نەتەوەییەكان:
ڕۆڵی هەندێك لە خواوەندەكان گەشەی سەند بەهۆی فراوانبوونی دەسەڵاتی شار و ئەو نەتەوانەی كە دەیان پەرستنن وكاتێك پاشاكان پیرۆزییان   لەو خواوەندانە دەنا، هەوڵی بڵاوكردنەوەی پەرستنیان لەشارەكانی تردا دەدا، ئەمجۆرە خواوەندانە سیفەتی (نەتەوەییان) وەرگرت، لەم خواوەندانەش:
1-مردۆخ:خواوەندی شاری (بابل) و هێمای دەسەڵاتی بوو. لەسەردەمی حامورابی و دەوڵەتی (بابل) پەرستگاكەی پێی دەوترا(ئیساكلا)، ڕۆڵی پاڵەوانی لە داستانی دروستكەری(خوڵقێنەری) بابلدا پێ بەخشراوە، هاوسەری خواوەندی (صربانیتم) بوو.
2-ئاشوور:خواوەندی ئاشووریەكانە و هێمای دەسەڵاتداریانە، ڕۆڵی ئەم خواوەندە بەهۆی فراوانبوونی دەوڵەتی ئاشووری پەرەی سەند بوو هاوشانی خواوەندی ئەنلیل كە خواوەندی سۆمەریەكان بوو. لە شارەكانی (ئاشوورو كەلخو و خرسباد و نەینەوا) دەپەرسترا.
3-خواوەندی خالتی (خالدی):خواوەندی دەوڵەتی (ئۆرارتۆ)كان بوو، هەروەها خواوەندی (خالیدیەكان)یش بووەكە لە ناوچەی (ڕواندوز) جێگیربوون. شا سەرجۆنی دووەم لە ساڵی 714 پ.ز پەلاماری خالیدیەكانی داو پەرستگای خواوەندی (خالدی) تاڵان كرد و پەیكەرەكەی بۆ وڵاتی ئاشوور گواستەوە.




بنیاتنانی پەرستگا

شوێنەواری كۆنترین پەرستگا لە تەپەگۆرا لە رۆژهەڵاتی نەینەوا دۆزراوەتەوەو سەردەمەكەیشی دەگەڕێتەوە بۆ سەردەمی شارستانێتی (حەلەف) لە دەوروبەری ساڵانی 4500-4000 پ.ز.
پەرستگا ناوەندی پەرستن و بەجێهێنانی دروشمە ئایینیەكان و جێگەی چالاكی سیاسی و ڕۆشنبیری و كارگێڕی و فێربوونی خوێندن و نووسین و بارەگای دادوەریش بووەو شوێنی نیشتەجێبوونی پیاوی ئایینی (كاهن)ی فەرمانڕەوا (EN) بووە.
پەرستگا خاوەنی زۆربەی زەوییە كشتوكاڵییەكان بوو بەناوی خواوەندەوە وەبەری دەهێنا یان بەكرێی دەدا، هەروەها خاوەنی مێگەڵ بوو بازرگانیشی دەكرد، هەندێك لە (زەیوان)ەكان (الكهنة)تایبەتمەندبوون لە كاری كارگێڕی و ئابووری.
لەبەر  پیرۆزی پەرستگا دانیشتوانی دۆڵی دووڕووبار (میزۆپۆتامیا) بەتایبەتی پاشاو فەرمانڕەواكان جەختیان لەسەر بنیاتنان و خزمەتكردنی كردبۆوە، پەرستگا لەسەر شوێنێكی بەرز یان سەكۆیەك دروستدەكرا تاوەكو گەورەیی و شكۆمەندی دەربكەوێ و لەگەڵ پایەی خواوەندەكاندا بگونجێ، دیوارەكانیشیان بە نەخش و نیگاری جوان دەڕازاندەوەو رەنگیان دەكرد، بەڵام زیاتر رەنگی سپییان بەكاردەهێنا تالە شەودا بە جوانی بدرەوشێتەوە، لەسەرەتا پەرستگا تەنها لەژوورێكی لە قوڕ دروستكراو  پێكهاتبوو دەلاقەیەكی تێدا بوو بە (پەیكەر) ناودەبرا، چونكە پەیكەری خواوەند لەوێ‌ دادەنرا، و گۆڕەپان (پاوەن)ێكی فراوان لە دەوری پەرستگا هەبوو..لە ئەنجامی پێشكەوتنی ژیانی ناوشار و گەشەسەندنی ڕۆڵی پەرستگا لە ژیانی دانیشتوان ڕووبەری بینای پەرستگا گەورەو فراوانتر بوو، بەڵام هەروەكو نەخشەی پێشووی گۆشەكانی ڕوویان لەهەر چوارلا دەكرد وكەچی لەنەخشەی نوێیدا پاشكۆی زۆری بۆ زیادكرا بۆ پەرستن و كارگێڕی تەرخانكران، لەم نەخشە نوێیەیدا پەرستگا بە رۆژێك دەستی
پێدەكرد ئەمیش دەچووە سەر پاوەنێكی بەرینی زەوی و لەوێشەوە دەگەیشتە
 نهۆمی حەوتەم ژوورێكی بچووك بوو، بۆ پشوودانی خاوەند تەرخان كرابوو. زەققورەی (شاری ئوور) كە شا(ئوورنەمو) بنیاتی نابوو، تاكو ئێستا پاشماوەی زەققورەی (ئوور) لەسەر پێ ماوە، ڕووبەری بنكەكەی دەگاتە 2700م2 شوێنەوارناسان بەرزیەكەی بە 13م مەزندە دەكەن. لە سێ نهۆم پێكهاتبوو، ئەم زەققورەیە بە جوانی و ڕێكی و پتەوی بناغەی ناوبانگە. ئەندازیارانی ئەم زەققورەیە بە شێوەیەكی ئەندازەیی گونجاو هەموو پێوەرەكانیان ڕێكخستبوو.
كاشیەكان لە (عەقرقوف) زەققورەیان بنیانتاوە، ئاسەواری تا ئێستا ماوە، لەحەوت نهۆم پێكهاتبوو.. سۆمەریەكان لە شارەكانی وەركا و ئەریدۆ و نەفەر  زەققورەیان بنیاتناوە. شای ئاشووری سەرجۆنی دووەم لە شاری (خرسباد) زەققورەی بنیاتناوە.
زەیوان(كاهین):ئەوانەن كە خزمەتی خواوەندەكانیان دەكرد، چاودێری پەرستگاكانیان دەكرد ئاهەنگە ئایینیەكان بەڕێوەدەبرد.













لەسەرەتادا لە وڵاتی سۆمەری هەردوو دەسەڵاتی دونیایی و ئایینی بەدەست پیاوە ئاینیەكان بوو، بەڵام دواتر ئەم دوو دەسەڵاتە لێك جیابوونەوەو پیاوە ئاینیەكان تەنها دەسەڵاتی ئایینیا بوو. زەیوانەكان (كاهینەكان) خوێندن و نووسینیان زانیوە، بۆیە مامۆستاو نووسەر و دادوەرەكان هەر لەوان بوون. زەیوان (كاهن) پایەی ئایینی و كۆمەڵایەتی بەڕێز و شكۆداری هەبوو. بەهۆی زۆربوونی ئەركەكانی زەیوانەكان (كاهینەكان) جۆرە پسپۆڕیەك لە كارەكانیان پەیدا بوو.. بۆیە یەكێكیان سەرپەرشتی كاروباری قوربانیكردنی دەكرد ئەوی تر نەخۆشەكانی چارەسەردەكرد، و سێیەمیان سەرپەرشتی ئاهەنگی ستران و سروودەكانی دەكرد. گرنگترین جۆری (پیاوی ئایینی – زەیوان (كاهن)) ئەمانە بوون:

أ‌-ئاشیپو: بەرپەرسی چارەسەری نەخۆشی و ڕاونانی گیانە شەڕنگێزەكان بوو.
ب‌- مشمشۆ: بەكاری بەخت خوێندنەوەو فاڵچێتی هەڵدەستێ، هەروەها سەرپەرشتی و خاوێن كردنەوەی پەرستگابوو بە ئاوو ڕۆن.
ج- نـــارو: سەپەرشتی ڕێكخستن و خوێندنەوەی سروودە ئایینیەكان دەكات.
د-گالــو: ئامێرەكانی مۆسیقا ئامادەدەكات و مۆسیقای ئایینی دەژەنێت.
ه- شیشكلو: سەرپەرشتی هەموو دروشمە ئایینیەكان و ئاهەنگەكانی سەری ساڵ و نوێكردنەوەی پەیمانی بۆ پاشای دەكرد.
هەروەها ئافرەتە زەیوانەكان (كاهینەكان) ڕۆڵی گرنگیان لەبەڕێوەبردنی كاروباری پەرستگاكان و خزمەتكردنی خواوەندەكان و پەیڕەوكردنی سرووتە ئایینیەكاندا هەبوو.





ئاهەنگی سەری ساڵ (ئەكیتۆ): (Akitu)
ئەم ئاهەنگە بە بیروباوەڕە ئایینیەكانی دانیشتوانی دۆڵی دوو ڕووبارەوە بەندە. لەسەرەتادا لەسەردەمی سۆمەریەكانەوە دەستی پێكرد. دواتر لە بابل و ئاشووریش بڵاوبووەوە، بەڵام زیاتر لای بابلییەكان باو بووە ئەم ئاهەنگە هێمایەك بووە بۆ سەرەتای نوێبوونەوەی ژیان لەگەشەكردن و سەوزبوونی زەوی ودارو درەخت و ڕووەك و ئاژەڵ و پەلەوەرو مێروو، هەروەها هێمایەكیش بووە بۆ گوڵ و جوانی.
ئاهەنگێڕان لە سەرەتای مانگی نیسان دەستی پێدەكردو(12) ڕۆژی دەخایەند، پێنج رۆژی یەكەمی تەرخان دەكرا بۆ پاكبوونەوە لە تاوان و نوێكردنەوەی پەیمان بۆ پاشاو هێشتنەوەی پاشا لەسەر حوكم بۆ ساڵێكی تر.لە شاری بابل شەقامی تایبەت بە تێپەڕبوونی كاروانی ئاهەنگەكە هەبوو ناوی (شەقامی كەژاوە)ی لێنرابوو.













 لە دەرگای پەرستگای خواوەند عەشتارەوە تا دەرەوەی شوورەی شار درێژ دەبووەوە كە پەرستگای تایبەتی بۆ ئاهەنگێڕانەكەی لێ بنیاتنرا بوو. پاش كۆتایی هاتنی ڕێڕەوی كاروان و گەیشتنی كاروانەكە بە پەرستگای ئاهەنگەكە پیاوی ئایینی زەیوان (كاهن) دروشمەكانی پاشای دەوتەوە بەمەش ئاهەنگەكە دەگەیشتە لوتكە، و ئاهەنگەكە كۆتایی دەهات. لە رۆژی دواتردا پەیكەری خواوەندەكانیان دەگەڕاندەوە پەرستگاكان.
جێی ئاماژەیە ئەم ئاهەنگە جۆرە رێكخستنێك بوو لە نێوان پاشاو زەیوانەكاندا بۆ دابەشكردنی دەسەڵاتی ئایینی و نوێنەرایەتی لە نێوان خۆیاندا. لەگەڵ ئەوەدا ئەم ئاهەنگە هێمایەكی ئایینی بووە ئاماژەش بووە بۆ زۆربوون و وەرزی گەشە، هێمای نوێبوونەوەی ژیانیش بووە.
شایانی باسە زۆربەی جەژنەكانی میللەتان بەندە بووە بە دیاردەی سروشتی وەكو گۆڕانی وەرزەكان و پێگەیشتنی بەروبوومەكان و وەرزی دروێنەوە لەوانەش ئاهەنگی كوردە ئیزدیەكان و جەژنی (الفصح)ی فەلەكان (كریستانەكان) و جەژنی نەورۆزی كوردان و نەتەوە ئارییەكان كە لای كورد بووەتە جەژنی نەتەوەیی.

سێیەم: نووسین و فێربوون:
سۆمەرییەكان وێنەو هێمایان بەكارهێناوە. ئەم وێنەو هێمایانە كە سەرەتا لەسەر تاتە قوڕ بە پێنووسێكی لە قامیش دروستكراوی نووك سێ گۆشەیی دەنووسران. تاتە قوڕەكان لە كاتی بەكارهێنان تەڕبوون دواتر دوای وشكبونەووەیان، وێنەو هێماكان لە وێنەی (بزمار) دەردەكەوتن، بۆیە پێی دەوترا (نووسینی بزماری)(Cuneiform)، نووسینی بزماری بە سێ قۆناغدا تێپەڕیووە ئەوانیش:



قۆناغی وێنەیی: 
مرۆڤ وێنەیەكی بچووكی ئەو شتانەی دروست دەكرد كە گوزارشی لە هەست و دیتنەكەی دەكات. بۆ نمونە: ئەگەرهێمای بۆ جیا بكردایە ئەوا وێنەی چیای دەكێشا (      = kup )
ئەگەر ئاماژەی بە ماسی بكردایە وێنەكەی دەكێشا، بەم جۆرە نووسەر لەم قوناغەدا بە پلەی یەكەم گوزارشتی لە شتە مادیەكان دەكرد، بۆ ئەم مەبەستە پێنووسی نووك تیژی بەكاردەهێنا تەنها لە (وەركا) پێنج هەزار تاتە قوڕ دۆزراوەنەتەوە.










قۆناغی هێما بەكارهێنان (Ideographic):
 وێنەكان هەموو شتەكانیان دەرنەدەخست.. بەتایبەتی هزرو كردەوەكان. بۆیە مرۆڤ نیشانەو هێمای بەكارهێنا بۆ دەرخستنی هزرو كارەكانی،  بۆیە لە نووسیندا ناو و كارو سیفەتەكانیش هاتنە تۆماركردن.
بۆیە وێنەكێشانی (ئەستێرە – هەسارە) تەنها ئاماژە بەخودی هەسارەكە نەبوو، بەڵكو ئاماژە بوو بە بڵندی، بە خواوەند، بەشتە بروسكەدارەكان وێنەكێشانی (پێ) ئاماژەبوو بۆ وەستان و ڕۆیشتن و هەڵگرتن و ڕاكردن.

قۆناغی دەنگی (بڕگەیی): (Phonetic)
لەم قۆناغەدا نیشانەی وێنەیی و هێمایی بەهۆی بەهای وەكو (دەنگ) بەكارهاتووە. بەبێ گوێدان بەمانای وێنەیی و هێمایەكەی. نووسین وەكو پیتە (ئەیجەدیەكان)ی لێهات، لەگەڵ بوونی جیاوازی ئەویش ئەوەیە كە پێی (ئەبجەدییەكان) دەنگی تاك بەرجەستە دەكات وەكو پیتی (م) یان (د) یان (ر)، هەرچی بڕگەی دەنگییە ئەوە دەنگی كپ دەنوێنێت لەگەڵ پیتێكی بزوێن پێش یان وەكو (ما، مو، ئم) یان لە دوو پیتی كپ پێك دێت لە ناوەندیان پیتی بزوێن هەبوو وەكو (نین – خاتون  Nin)،   كوڕ – چیا - Kur ). نیشانەو وێنەیی و هێمایەكان ڕەنگدانەوەی زمانی نووسینەكە نەبوون، چونكە دەكرێ ببێتە گوزارشتكردن لە شتەكان لەهەر زمانێكدا.
لە قۆناغی دەنگدا، دەركەوت سۆمەریەكان، وێنە و نیشانەیان لەگەڵ بڕگەی بەها دەنگییەكان بەكارهێناوە بۆ گوزارشتكردن  لە زمانەكەیان . بۆیە زمانەكەی خۆیان لە شێوەی بڕگەدا نووسیوە، چونكە زمانی سۆمەری لە زمانە لكێنراوەكانە‌ (لغە لصقیە).
دوو بڕگە یان زیاتر پێكەوە دەلكێنرا بۆ ئەوەی مانایەكی نوێ ببەخشێت.
بۆ نموونە وشەی ئن + لێڵ = مانای(گەورەیان خواوەندی هەوا) دەبەخشێت.
هەروەها وشەی ئی = كۆشك و وشەی گال = مەزن
پێكەوە بەكارهێنانی ئی + گال = مانای: كۆشكی مەزن دەبەخشێت. وشەی ئن = گەورەو وشەی كی = زەوی 
پێكەوە گرێدانی ئن + كی = مانای (خواوەندی زەوی) دەبەخشێت.
نووسین لەسەردەمی ئەكەدییەكان و بابلییەكان و ئاشوورییەكان گەشەسەندنی بەخۆوە بینی.. ئەوان خەتی بزماریان لە سۆمەریەكان وەرگرت، نیشانەكانیان كورتكردەوە، زمانی خۆیان پێ تۆماركرد، ژمارەی نیشانەكان 1800 نیشانەبوو، ئاشوورییەكان كورتیان كردەوە بۆ 200 نیشانە.
بەهۆی بەكارهێنانی نووسینی سۆمەری لە لایەن نەتەوەكانی ترەوە، ئاسەواری زمانی سۆمەری لە زمانی ئەو نەتەوانە بەدیاركەوت.

  قوتـابخانـەكان:
لە دۆڵی دووڕووبار(ڕافیدەین) هیچ جۆرە قوتابخانەیەك بە چەمكی هاوچەرخ نەبوو، بەڵام جێگەی فێركردنی خوێندن و نووسین و ژمێریاری هەبووە.
لە پەرستگاكان، باڵێكی بیناكە بۆ فێركردنی تەرخان دەكرا (زەیوانەكان) یەكەمین مامۆستا بوون، یەكەمین فێرخوازانیش منداڵانی زەیوانەكان بوون،  پاشان شوێنێكی تایبەتی كۆشكەكانیان بۆ فێركردنی منداڵەكانیان تەرخان دەكرد.
قوتابخانە لە زمانی سۆمەریدا ناوی (ماڵی تاتەكان – E.D.UBA) لێنراوە، چونكە فێربوون بە ئامادەكردنی تاتە قوڕینەكان دەستی پێكرد كە پێی دەوترا (تاتەكانی قوتابخانە) لەبەر ئەوەی قوتابخانە لەهەمان كاتدا پەرتووكخانەش بوو، بۆیە زاراوەی (E.D.UBA) بۆ كتێبخانەش بەكارهاتووە.
فێربوون لە تەمەنی 7 ساڵی دەستی پێدەكرد، سەرەتا قوتابی فێری (خوێندن و نووسین) دەبوو. دواتر بەرەو قۆناغێكی بەرزتر دەچوو، فەلەكناسی و پزیشكی و ماتماتیكی دەخوێند.
قوتابخانە لە زمانی ئەكەدی ناوی (خانووی مەمو واتا خانووی دانایی Betmamu) لێنرا.
مامۆستای بەڕێوەبەر، پێیان دەوت، باوكی قوتابخانە، مامۆستای وانەكان بە برا گەورە ناسراوە، گرنگترین ئەركەكانی نووسینی تاتە قوڕەكان بوو بۆ خوێندكاران و داواشی لێ دەكردن بینووسنەوە، هەروەها نووسینی خوێندكارانی دەپشكنی و گوێی لێ دەگرتن.
پاشتریش پسپۆری لە قوتابخانە پەیدابوو، مامۆستای نیگاركێشان لە مامۆستای زمان جیاكرایەوەو مامۆستایەكی تریش بەدواداچوونی هاتنی قوتابیان دەكردو لە ڕێك وپێكی ئامادەبونیانی دەپرسیەوە.


  كتـێـبـخـانـە:
پاشاو زەیوانەكان (پیاوە ئایینیەكان) بایەخیان بە كۆكردنەوەی دەقە بزماریەكان داوە بەتایبەتی دەقە ئاینی و ئەدەبیەكانیان ڕێكیان خستووەو لەشوێنی تایبەتیان دانابوو.. بەم شێوەیە (كتێبخانە) پەیدا بوو.
كتێبخانەی پاشایانە لە (نوفەر) و (وەركا) و (كیش) و (بابل) و نەمرود (كەلخو) دۆزرایەوە.
پاشای ئاشووری (ئاشوربانیبال) 668 – 626 پ.ز تاتە قوڕەكانی لە هەموو شارەكانی عێراق كۆكردۆتەوە، كتێبخانەیەكی لە كۆشكەكەی داناوەو زیاتر لە بیست هەزار تابلۆی بزماری تێدابوو، كەسێك هەبوو بۆ ڕێكخستنی تاتە قوڕەكان ناوی (ئەمینداری تاتەكان(كتێبخانە)ی لێنراوە، تاتە قوڕەكان لەناو زەنبیلی قامیش یان سەندوقی تەختە یان گۆزەی سووركراوە دەپارێزرا. بە تەنیشتیەوە تابلۆیەكی بچووك (ناسنامە) بۆ ناساندنی تاتەكان و ناوەڕۆكەكانیان هەڵدەواسرا.

  دەقە بزمارییەكان:
لە دۆڵی دووڕووبار، نزیكەی دوو ملیۆن دەقی بزماری دۆزراونەتەوە. دەقەكان چەندین لایەنی ئابووری و ئایینی و ئەدەبی و یاسایی و كارگێڕی و ژمێریاری و چەرخناسی و دەقی خال و بەخت ناسین و هەسارەناسی و پەندو دەقی تریان گرتوەتە خۆ. لەوانە:

أ‌- ئـەدەب (وێــژە): 
 دەقە ئەدەبیەكان بە بەراورد لەگەڵ دەقەكانی تر كەمترن. دەقە ئەدەبیەكان داستان و ئەفسانەیان تێدایە.. ئەم دەقانەش درێژ بوون، زیاتر لەسەر  تابلۆیەكی قوڕ نووسراون. بەناوبانگترین دەقە ئەدەبیەكان وەكو داستانی (خولقێنەری بابلی – الخلیقە البابلیە) كە باس لە جیهانی خواوەندەكان و دامەزراندنی گەردوون و خەڵقی ئینسان دەكات، بە شێوازی شیعر لەسەر حەوت قوڕ نووسراوە، لە كتێبخانەی (نەینەوا) دۆزرایەوە.
هەروەها وەك (داستانی گەلگامیش) كە باس لە مرۆڤ دەكات، سیفەتی لەتوانا بەدەری مرۆڤ دەخاتە پاڵی، بەشێوازی شیعر لەسەر 12 تابلۆی قوڕ نووسراوە.
ئەم داستانە باسی (گەلگامیش) پاشای وەركا و هاوڕێكەی (ئەنكیدو)و پاڵەوانەتێیان دەكات.. باس لە نەخۆشكەوتن و مردنی (ئەنكیدو) و نیگەران بوونی گەلگامیش بەم ڕووداوەوە و هەوڵەكانی بۆ ڕزگاركردنی لە (مردن) دەكات، بەڵام بێ هوودە بوو.
لەم داستانەدا سۆزی مرۆڤایەتی لەنموونەی دۆستایەتی و وەفاداری دەردەخات و نەمری مرۆڤ لە بەرخودان و خزمەتكردنی میللەتدا دەنوێنێت. واتا نەمری مرۆڤ لە كارە خزمەتگوزاریەكانیدا.
جگە لە دەقەكانی سەرەوە، دەقی ئەدەبی لەشێوەی ئەدەبی ژیری و پەند و ئامۆژگاری بەرچاودەكەوێت، لەو دەقانە:
((میللەتی بێ پاشا وەكو مێگەلی بێ شوان وایە))
((گوێڕایەڵی دایكتبە هەروەكو چۆن فەرمانی خودا بەجێ دەهێنێت)).
چەندین دەقی تر هەیە، كە دادوەری خواوەند پیشان دەدات وەكو چیرۆكی (ئەیوبی بابلی).
ب‌- یـاســاكان: 
بۆ ڕێكخستنی ژیانی كۆمەڵ و ، چارەسەكردنی گرفتەكانی هاووڵاتی و دەست نیشانكردنی ئەرك و مافەكانی و نەهێشتنی دەستدرێژی، پاشاو حوكمڕانەكان لە دۆڵی دووڕوبار ڕاهاتبوون چاكسازی و یاسا داڕێژن.
پێشەكی یاساكان ئاماژە بە شكۆمەندی خواوەندەكان دەكات، پاشا كە یاسا دادەڕێژێت، ئارەزووی خواوەندەكان بەجێ دەهێنێت، بەمەبەستی بڵاوكردنەوەی دادوەری و خۆشگوزەرانی بۆ دانیشتوان.
هەرچی كۆتایی یاساكانە، ئەوە باسی لە دەسكەوتەكانی پاشایان دانەری یاساكان دەكرد لەگەڵ بانگەواز كردن بۆ پاراستن و لانەبردنی یاساكە، هەروەها هەڕەشەشی لەو كەسانە دەكرد كەدەستكاری یاساكان دەكەن بەوەی كە خواوەندەكان بەڵایان بەسەردا دەبارێنێ.
میری بنەماڵەی لەگشی سۆمەری ئورونمیكینا (ئوركاجینا) یەكەمین جاڕنامەی چاكسازی كۆمەڵایەتی لە دەوروبەری ساڵی 2400 پ.ز دەركرد. بەمەبەستی نەهێشتنی دەستدرێژی بۆ سەر بێ دەسەڵات و هەژارەكان، هەروەها باجی كەمكردەوە مافەكانی بۆ مافە خاوەنەكانی گەڕاندەوەو ئازادی پێدان.
لەكاتی پشكنین و گەڕان بەدوای شوێنەوارەكان چەند یاسایەك كەوتۆتە بەردەست توێژەرەوەكان ئەوانیش:


1- یاسای ئورنەمو 2113 – 2096 پ.ز:
كۆنترین یاسا كە تاكو ئێستا دۆزراوەتەوە. ئەوە ئەم یاسایەیە كە  بە زمانی سۆمەری تۆماركراوە، 31 بەندی یاسایی تێدایە. لەگەڵ كۆتاییەك، هەندێك لە بەندەكان ناخوێندرێنەوە، چونكە ڕزیون، ئەم یاسایە بنەمای بژاردنی بۆ سزادان بەكارهێناوە، ئەمەش بەڵگەی شارستانییەتی كۆمەڵگەی سۆمەرییە و لە بەندی 15 دا هاتووە:
(( ئەگەر پیاوێك پێی كەسێكی تری بڕی ئەوە لەسەریەتی 10 شیقلی زیو بداتە زیان لێكەوتووەكە)).




2- یاسای (لبت عەشتار): 1934 – 1924 پ.ز:
پێنجەمیـن پاشای بنەماڵەی (ئیسن)ە . یاساكەی بە زمانی سۆمەری داناوە. مەزندە دەكرێت ئەم یاسەیە 100 بەندی گرتبێتەخۆ، بەڵام تەنها 37 بەندی گەیشتوەتە دەستی توێژەرەوەكان.
بەندەكانی لە بەندەكانی یاسای (ئورنەمو) دەچێت، چونكە سەرەتای (بژاردن) لێرەشدا هەیە.

3- یاسـای ئەشـنـۆنـە:
دەگەڕێتەوە بۆپاشانشینی ئەشنۆنە لە ناوچەی (دیالە). دانەیەكی ئەم یاسایە لە گردی (حەرمەل) لە نزیكی (بەغداد جدیدە) دۆزرایەوە.پێشەكیەكەی بە زمانی سۆمەری نووسراوە، هەرچی 60 بەندی یاساكەیە، ئەوە بەزمانی ئەكەدی نووسراوە. كاریگەری شارستانییەتی سۆمەری زۆر بەڕوونی لەم یاسایەدا دیارە. دیسان سەرەتای (بژاردن – التعویض) لێرەشدا هاتووە.

4- یاسای حامورابی: 1792 – 1750 پ.ز

ڕێكترین و پێشكەوتووترین یاسای دۆزراوەی ئەم سەردەمانەیە. ئەم یاسایە لەسەر میلێك لە بەردی (دیورایت)ی ڕەش، تۆماركراوە. لەشاری (سوسە) پایتەختی وڵاتی (ئیلام) (دەڤەری ئەهواز) لە 1901 ز دۆزراوەتەوە. 
















دەكرێت یاسای حامورابی بەم شێوەیە پۆلین بكرێت:
بەشی یەكەم:  دادوەری (بەندی 1 – 5)
بەشی دووەم:  ماڵ و دارایی (بەندی 6 – 126)
بەشی سێیەم:  باری كەسی (بەندی 127 – 214)
بەشی چوارەم:  كرێ (بەندی 215 – 277)
بەشی پێنجەم:  كۆیلە (بەندی 277 – 282)

وێڕای زۆری بەندەكانی ئەم یاسایە، بەڵام هەموو بابەت و كێشەكانی چارەسەر نەكردووە وەكو كوشتنی بە ئەنقەست و ڕفاندنی هاووڵاتیان و خیانەت لە نیشتمان، پێدەچێ ئەمانەی بۆ نەریت و یاسای باوی ئەو كاتە جێهێشتبێ. لەم یاسایەدا بنەمای (سزادان) بە ڕوونی دیارە بە پێچەوانەی بنەمای (بۆ بژاردن)ەوە هۆی ئەمەش دەگەرێتەوە بۆ باڵادەستی (ئەموریە) كۆچەرییەكان بەسەر عێراق و كۆتایی هاتنی دەسەڵاتی سۆمەریەكان بۆیە بە زەبری هێز یاساكانیشیان چەسپاندووە، هەروەها لەبەر زۆری ژمارەی دانیشتوان و بڵاوی پێشێلكردنی مافی كەسانی تر رێو شوێنی سەركوتكارانەیان گرتۆتە بەر هەروەك چۆن لە یاساكەشدا رەنگی داوەتەوە، ئەمەش نموونەیەكی ئەم یاسایەیەو بەندی (6) دەڵێت:
(( ئەگەر كەسێك شتێكی لە خواوەندیان لە كۆشك دزی، ئەو كەسە لە سێدارە دەدرێت، هەروەها ئەو كەسەش كە شتەكەی پێ دەگیرێت، لە سێدارە دەدرێت)).






         چوارەم: ژیانی كۆمەڵایەتی:
گەڕان بە دوای ژیانی كۆمەڵایەتی كارێكی بەپێزە ، بۆزانینی پەیوەندییە كۆمەڵایەتییەكانی خەڵك و گرفتەكانیان و ئاستی ژیانی ڕۆژانەو  گوزەرانیان و ئاستی رۆشنبیریان، و ئاشنابوون لەگەڵ داب و نەریتیان و دیاریكردنی چینەكۆمەڵایەتییەكان و زمان و جۆری خانووبەرەكانیان.

أ‌- چینە كۆمەڵایەتییەكان:
كۆمەڵگەی دۆڵی دووڕووبار لە دوو چینی سەرەكی پێكهاتبوو، (ئازادەكان) و (كۆیلەكان)، بەگوێرەی یاساو نەریتەكانی ئەو سەردەمە، ئەندامانی چینی (ئازادەكات) هەموو وەكو یەك نەبوون ،چونكە ئازادی هەندێكیان سنووردار بوو، چینی گشتی كە زۆرینەی دانیشتوانیان پێك دەهێنا، زۆربەیان هەژاربوون، ئازادیان لە ئازادی چینی حوكمرانی دەوڵەمەندەكان كەمتر بوو.. ئەو توێژە بەپێی یاسای حامورابی لە كۆمەڵگە پێیان دەوترا (هەژارەكان – موشكینم) چینی دەست ڕۆیشتووەكانیش پێیان دەوترا (چینی یەكەم – ئویلم). لە ڕووی پراكتیكیەوە (واقیعەوە) كۆمەڵگە لەم توێژانە پێكهاتبوو:
1-بنەماڵەی حوكمڕان (بنەماڵەی پاشا):پاشاو منداڵەكانی وژنەكانی دەگرتەوە. پایەیەكی ئایینی وكۆمەڵایەتی بڵندی هەبوو، لە كۆشكی ڕازاوە و مەزن دەژیان، كە هەموو هۆكارەكانی خۆشگوزەرانی تێدابوو. ژمارەیەكی زۆر لە بەردەست و كۆیلە خزمەتیان دەكرد.
2- چیـنی دەسەڵاتدار(حوكمڕان):میـرو بەگزادەكانی بنەماڵەی پاشاو خانەدانەكان دەگرێتەوە. لەگەڵ خاوەنی زەویەفراوانەكان و سەركردەكانی سوپاو فەرماندەكانی هەرێمەكان وپیاوە ئایینییەكان (زەیوانەكان)و گەورەبازرگانان.

3- دادوەرو پزیشكان: نوسەر و مامۆستا و خاوەن پیشەی دەگرتەوە لە خۆشگوزەرانی ئاستی بەرزی و ژیاندابوون.
4-چینی گشتی: بازرگانە بچووكەكان و خاوەن پیشەكان و كارمەندانی كێڵگەو ڕەزەكان دەگرێتەوە. ئەم خەڵكانە لە خانووی بچووكدا دەژیان  و بە كاری ڕۆژانە بژێویان دابین دەكرد. زۆرجار ئەم جۆرە كەسانە دەكەوتنە ژێر ڕكێفی قەرزاریەوە بەتایبەتی لەكاتی قەیرانە ئابوورییەكان، ناچاردەبوون كوڕان و كچانیان بفرۆشن یان ئازادییان لەدەست بدەن و دەبوونە كۆیلە.
5- كۆیلەكان: پیاوان و ژنان دەگرێتەوە، ئەوانەی كە لە شەڕەكاندا بەدیل دەگیران یان ئازادی خۆیان بەهۆی هەژاری لەدەست دەدا. هەروەها منداڵە ناڕەواكان(الغیر الشرعیین) دەبوونە كۆیلە، منداڵە كۆیلەكان سەرچاوەیەكی تری چینی كۆیلە بوون.
كۆیلە بە موڵكی خاوەنەكەی دادەنرا، نیشانەی كۆیلەیی لە دەست یان لە لەشی دەدرا، ئاغاكەی بۆی هەبوو بیفرۆشێ یان بە خەڵات بیدا بەم و ئەم، وێرای ئەوەش كۆیلە هەندێك مافی هەبوو وەكو  ژنهێنان و خاوەنداری.. یاساكان سزای ئەو كەسانەیان دەدا كە دەستدرێژیان بەسەر كۆیلەكان دەكرد.
ب‌- خێزان: 
خێزان لەسەر بنەمای داب و نەریت و یاساكانی باوی ئەو سەردەمە دادەمەزرا.هەنگاوی یەكەم بە هەڵبژاردنی هاوسەر لە لایەن كوڕەوە دەستی پێدەكرد، كە لە ڕێگای هاوڕێ و كەسانی تر بۆ ئەم مەبەستە دەیانكردە نێوەند یان لە ڕێگەی باوك و دایكەوە. پاشتر داوادەكرا، پاش ڕەزامەندی كەسوكاری كچ، دیاری پێشكەش بە بووك دەكرا، ئاهەنگیان دەگێـڕا وەكو ڕشتنی گوڵاو ڕۆنی زەیت بەسەر  بوكدا، جاری وابوو بەهۆی ناكۆكی نێوان كەسوكاری بوك و زاوا، مارەیەكە هەڵدەوەشێنرایەوە. ژنهێنان لە تەمەنێكی منداڵیدا دەستی پێدەكرد.. پاش كۆتایی هاتنی داواكاری، ئاهەنگەكانی مارەبڕین دەستی پێدەكرد و ژن هێنانەكە مۆركی یاسایی دەگرتەخۆ.
پیاو بە گەورەی خێزان دادەنرا و پێویست خێزانەكەی بژێنێ و خاوەنی دەسەڵاتی یەكەمی هەبوو لەناو خێزاندا، فرەژنی باوبوو، واتا پیاو زیاتر لە ژنێكی دەهێنا، لە یاسای حەمورابی هاتووە، پیاو تەنها لە حاڵەتی نەزۆكی ژنەكەی یان نەخۆشییەكی بەردەوام بۆی هەبوو ژنی دووەم بهێنێت.
ژن بۆی هەبوو داوای جیابوونەوە (تەڵاق) لە مێردەكەی بكات ئەگەر پیاوەكە كارێكی خراپی ئەنجام بدایە بۆ ناوزڕاندنی خۆی یا ژنەكەی.


     
    پێنجەم: ژیانی ئابووری
أ - كـشـتوكاڵ و ئاودێری:
لە دۆڵی دووڕووبار زەوی و بەپیت زۆربوو بەتایبەتی دەشتە بەپیتەكانی باشوور. گرفتی سەرەكی كە دووچاری هاووڵاتیان دەبوو، كەمی ڕێژەی باران بوو، بەڕاددەیەك كە بەشی ئاودێری بەڕوبوومی كشتوكاڵێ نەدەكرد. بۆیە هەڵكەندنی جۆگە و ڕاكێشانی ئاو لە دیجلەو فوڕات دەبێتە سەرچاوەی ئاودێری.
باری ئاووهەوا بۆ چاندنی چەندین جۆری بەروبووم و درەخت گونجاو بوو، بۆیە كشتوكاڵ هەر لە سەردەمی زووە بووە بڕبڕی ژیانی ئابووری.
شوانكاری بە كشتوكاڵەوە بەسترابوو، دانیشتوان مەڕو بزن و ڕەشەوڵاخ بەخێوەكەن. كەڵكیان لە ڕەشەوڵاخ وەرگرت بۆ كێڵانی كێڵگەكان و ڕاكێشتنی گالیسكەكان. گرنگترین بەروبوومیان گەنم و جۆ و نیسك و گەنمەشامی و پاقلە بوو. هەروەها كونجی و هەرزنیان چاندوە، جگە لە داری خۆخ و هەنار و هەنجیرو دارخورما، لۆكەو رووەكی جوانكاریان چاندووە.


ئاودێری:
دانیشتوانی دۆڵی دوو ڕووبار سیستەمێكی كاریگەریان بۆ ئاودێری بنیاتنا. لە چوارچێوەی دروستكردنی تۆڕێكی ڕێكخراو لە جۆگەو بەربەست و بەنداو. بەربەستەكانیان بەهێزتر كرد بە مەبەستی كەمكردنەوەی مەترسی لافاو  و گەیاندنی ئاو بۆ جۆگە سەرەكیەكانی ئاودێری. بەرزبوونی ئاو لە هەندێك شوێندا دەبێتە مایەی پەیدابوونی زەوی بەراو لەو دەڤەرانە.
پاشاو فەرمانڕەواكان بایەخیان بە بنیاتنانی بەربەست و بەنداو داوە، لە بەندەكانی یاسای ئەو سەرمەدا ئاماژە بەم بابەتانە دەكات، وەكو باسكردنی كێشەكانی ئاودێری و چۆنیەتی چارەسەركردنیان.

خاوەنداری زەوییە كشتوكاڵییەكان:
زۆربەی زەوی كشتوكاڵییەكان موڵكی پەرستگا بوون، لە سەردەمی سۆمەریەكان. پەرستگا ئەم زەویانەی داوەتە خەڵكانی تر بەرامبەر هەندێك خزمەتگوزاری كە پێشكەشی پەرستگایان دەكرد. یان دەدرا بە جوتیارەكان بەرامبەر ڕێژەیەكی دیاریكراو لە بەرهەمەكانیان، یان راستەخۆ لەلایەن كارگێڕی پەرستگاكانەوە بەرهەم دەهێنرا.
گرفتەكانی كشتوكاڵكردن:
كشتوكاڵ لە وڵاتی دوو ڕووبار، دووچاری هەندێك گرفت بوو، لەوانەش بەرزبوونی ڕێژەی خۆی لە زەویەكان، بەهۆی نەزانینی چۆنیەتی دەركردنی زێدەئاوەكان و سەختی ڕێگرتن لە لافاوەكان.
هەندێك ساڵ كشتوكاڵ دووچاری كەم ئاوی دەبوو بەهۆی نزمبوونی ئاستی ئاوی ڕووبارەكان. هەندێك دەرد و نەخۆشی دەبنە مایەی كەمی بەرهەمداری، وەكو سن و كیسەڵەو نەخۆشی رووەكی، یان لە كاتی پێگەیشتنی بەروبوومدا دووچاری پەلامارو هێرشكردنەسەریان دەبوونەوە.
هەروەها ساكاری كەرەستەكانی كشتوكاڵ وەكو داس و گاسن.. لە هۆكارەكانی گرفت دروستكردن بوون لەم بوارەدا، ئەمەش پێویستی بە هەوڵ وكاتی زیاتر هەبوو، بۆ ئەوەی جوتیار زۆربەی رۆژانی ساڵ پەیوەست بێ بە بەكێڵگەكەیەوە.

ب – بازرگانی:
 پێشكەوتنی كشتوكاڵ هۆكارێكی سەرهەڵدانی بازرگانی بوو كاتێك زێدە بەرهەم پەیدابوو، مرۆڤ هەوڵیداوە ئەم زێدەیە بیفرۆشێت یان بە بەرهەمێكیتر ئاڵوگۆڕی بكات وەك كەرەستە كشتوكاڵییەكان، ئەمەش یارمەتی ئەوەی دا كە هەندێك پسپۆڕیەتی لە پیشەسازی كەرەستە كشتوكاڵییەكان و كەلوپەلی ناوماڵ پەیدابكەن كە بووە مایەی دابەشبوونی كارو گەشەسەندنی پرۆسەی ئاڵوگۆڕی، خۆی لە خۆیدا ئەمەش سەرەتای پەیدابوونی بازرگانی بوو.بازرگانیش دوو جۆربوو: 
- بازرگانی ناوخۆ: مەبەست لەو ئاڵوگۆڕە بازرگانییە بوو كە لەنێوان دانیشتوانی دۆڵی دوو ڕووبار ئەنجامدەدرا.
- بازرگانی دەرەكی: مانای گواستنەوەی شمەك و كارگوزاری بۆ دەرەوەی سنووری دۆڵی ڕووبار ، وەك بۆ وڵاتی شام و ئێران و ئەنادۆڵ و ئاسیای بچووك.
بازرگانی دەرەكی كاریگەری زۆری هەبوو لەسەر زیادبوونی چالاكی ئابووری. هەروەها یارمەتی گواستنەوەی دیاردە شارستانیەكانی لە دۆڵی دوو ڕووبارەوە بۆ وڵاتانی دراوسێی داوە.
دانیشتوانی دۆڵی دووڕووبار، پەیوەندی بازرگانیان بە سوریاو ئێران و ئاسیای بچووك و ناوچەی كەنداو هەبووە. لەو دەڤەرانەوە تەختە و كانزاو بەردی بەنرخیان هێناوە، دانەوێڵە و خوری و ئامێری كشتوكاڵیان بۆ ڕەوانە كردووە.
(دراو – پارە) نەدۆزرابووەوە، بۆیە (جۆ) بۆتە هۆكاری ئاڵوگۆڕ، پاشان (زیو) بۆ ئەم مەبەستە بەكارهاتووە. بەهۆی بازرگانیەوە زاراوەی (شیقڵ) كە یەكەیەكی كێشانەی زیوو بوو وكێش و كێشانە و قەبان و تەرازوو پەیدا بوو. زاراوەی (كۆر)ی ئەكەدیان بۆ یەكەی (كێشان) بەكارهێناوە. پاشاو حمەكان ڕۆڵی گرنگیان لە چەسپاندنی كێشەكان و تەرازوەكان هەبوو.
هەرچی نرخەكانە، چەسپاو نەبوون، بەڵكو بەگوێرەی بارودۆخی بازاڕ دەگۆڕا،  بەپێ ی یاسای خواست و خستنەڕوو لەكاتی قەیرانە ئابووریەكان نرخەكان بەرز دەبوەوە و خواست لەسەر شمەك لەكاتەكانی شەڕوو وشكەساڵی زیاد دەبوو 


     شەشەم: زانست و زانیاریەكان:
 
دانیشتوانی دۆڵی دووڕووبار، یەكەمین بنەماكانی زانیستیان داناوە. ململانەی مرۆڤ كە لەگەڵ سروشت زۆر سەخت بوو، بەڵام مرۆڤ لەم ململانێیە، بەهێز و سەركەوتوو دەركەوت. چەندین زانستیان دۆزیەوە و كاریان پێ كرد لەوانەش:

أ: بیركاری:
بیركاری زانیاریەكی ئەزموونی و پراكتیزەكاری دادەنرێت، ژمێریاری و جەبر و ئەندازەیان گرتۆتە خۆ. ئەم زانستە بەلای عێراقیە كۆنەكان نەشو نما دەكات، چونكە پێویستیان پێ بوو بۆ بنیاتنانی زەقورە و بەربەست، هەوڵیان داوە ئەندازەو جەبر پێكەوە بەكاربێنن بۆ دامەزراندنی ئەم پڕۆژانە.
ژمارەیان زانیوەو لە ژمێرراو جیایان كردووە، بەم شێوەیە زانستی ژمێری پەیدابوو. جیاوازی لە نێوان ژمارە یەك و ژمارە (10) دە لە گەورەیی قەبارەی ژمارە (10) دەردەكەوێت، سۆمەریەكان سیستەمی سەدیان نەزانیوە.












ب: گەردوونناسی (فەلەك): Astroromy
ئەمەش زانستی چاودێریكردنی هەسارەكانە، چۆنیەتی جوڵە و سووڕانەوەیان كە پەیوەندی پتەوی بە بیركاریەوە هەیە.             
دانیشتوانی دۆڵی دووڕووبار بایەخیان بە زانستی فەلەك داوە بۆ زانینی وەرزەكان و كات لە میانەی چاودێری جولەی هەسارە و ئەستێرەكان، چەسپاندی كاتی دەركەوتنی و كاتی بزربوونیان. سۆمەرییەكان ناویان بۆ زۆربەی هەسارەكان داناوە، بورجەكانیان ناسیوە. لەسەردەمی كاشییەكان ئەم زانستە پەرەی سەند، بابلییەكان لەدیاردە فەلەكییەكانیان كۆڵیوەتەوە، هەموو بابەتە ژمێریارییەكانیان لەسەر بنەمای ماتماتیك داناوە. هەردوو دیاردەی ڕۆژگیران و مانگگیرانیان زانیوە، ڕۆژانی ساڵای و درێژی شەو و رۆژ و خشتەی فەلەكیان ڕێكخستوە. سەربانی (زەقورەیان) بۆ مەبەستی چاودێری هەسارەكان بەكارهێناوە. تۆمارە بزمارییەكان ئاماژە بەوە دەكەن كە لە وەركا و بابل و سپار و ئەربائیلۆ(هەولێر) بنكەی چاودێری هەبووە.دانیشتوانی دۆڵی دووڕووبار دەسكەوتی گەورەیان لەو بوارەدا بەدەست هێناوە. (خۆر) یان بە ناوەندی گەردوون ناسیوە، ئاسمانیان بەسەر 12 بورجدا دابەش كردووە، هەر بورجێكیان بۆ یەك مانگ داناوە و زۆر بەوردی جوڵەی مانگیان دیاریكردووەو (وەرزی بە هار ) یان زانیوە.
ج: پزیشكی :
پیشەی پزیشكی بە پیاوە ئایینییەكان (زەیوانەكان) گرێدرابوو. هەندێك باوەڕیان وابووكە هۆی نەخۆشی تووڕەبوونی خواوەندە لە مرۆڤ ، بۆیە خواوەند دێو و درنج (الأرواح الشریرة) دەنێرێتە جەستەی مرۆڤ و نەخۆشی دەكات، چونكە سەرپێچی فەرمانەكانی خواوەندیان كردووە . 
هەندێ‌ جاریش نەخۆشییان خستۆتە پاڵا (سیحری ڕەش) ەوە، بۆیە یاساكان بە توندی سزای ئەو كەسانەیان داوە كە ئەم جۆرە سیحرەیان ئەنجامداوە. هەندێك باوەڕیان وابوو كە ژینگە ڕۆڵی لە نەخۆشی بوون هەیە، (پەتا) و ئەگەری بڵاوبوونەوەی نەخۆشی لە یەكێكەوە بۆ یەكێكی تر یان زانیوە، هەندێك جار پەنایان بۆ كاهینەكان (كاهن) بردووە بۆ چارەسەری نەخۆشییەكانیان . هەتا (كاهن) گیانە شەڕخوازەكان لە جەستەی مرۆڤ دەربكەن، ئەو كاهینە كە ئەو كارەی ئەنجام دەدا پێیان دەووت ئاشیپو (asipo)، بەمەبەستی ڕاونانی گیانی شەڕخوازی دێوودرنج (دوعا) و(نوشتە) ی بۆ نەخۆشەكان دەنووسی ولە ملیان دەكرد و قوربانی و خەڵاتیش بۆ چاككردنی نەخۆشەكان پێشكەش كردووە. 
(زەیوان)ێكی(كاهین) تر هەبووە دەیزانی كەی مرۆڤ نەخۆش دەكەوێت پێیان دەوت (جادوگەر بارۆ- baru) لەسیحرەكانی ڕۆنی زەیت و ئاوو دووكەڵی بەكاردەهێنا یان یان بە پشكنینی (جەرگ) و چاودێری هەسارەكان چارەسەری نەخۆشی دەكرد .
دواتر (پزیشك) بەمانای هاوچەرخ دەركەوت ، واتا پشكنینی (نەخۆشی) و چاودێری حاڵەتەكەی بۆ زانینی نەخۆشییەكەی و دەست نیشانكردنی ئەو نەخۆشییەو دیاریكردنی دەرمان و چارەسەری گونجاو . ئەو كەسە كە بەم ئەركە هەڵدەستا لەسەردەمی ئەكەدییەكان پێیان دەوت ئاسۆ(asu) واتا (پزیشك) لە قوتابخانەی تایبەتی دەیخوێند، وەكو قوتابخانەكانی (نەفەر و ئیسن و پورسپا و وەركا) .. و لەكاتی ئەنجامدانی كارەكانی جلوبەرگی تایبەتیان لەبەردەكرد.
یاسای (حامورابی) زیاتر لە بەندێك لە بەندەكانی ئاماژەی بە(پزیشك) كردووە . بۆ نموونە ئەگەر هاتوو نەشتەرگەریەكی سەرنەكەوتووی بەكارهێنا چۆن سزا دەدرێت .
نەخۆشخانە نەبوو، بەڵام پزیشك سەری لە نەخۆشەكان دەدا لە ماڵی خۆیان . لێیانی دەپرسی، دەرمانی بۆ دەست نیشان دەكرد. لە خوێ‌ و هەندێ‌ بەرهەمی ئاژەڵی و كانەكان سوودیان وەرگرتووە بۆ چارەسەری نەخۆشی . 
هەندێك ڕێگەی كیمیاییان بۆ پێكهێنانی دەرمانەكان زانیوە . وەكو گەرمكردن و دڵۆپاندن و پاڵاوتن، پزیشكەكان خۆیان دەرمانیان ئامادە دەكرد .
د-كیمیا:
دانیشتوانی دۆڵی دوو ڕووبار (دۆڵێ‌ ڕافیدەین) هەر لە زووەوە بەتوانا بوون لە بواری كیمیادا، پیشەسازی وگڵكاری و دروستكردنی قاپ و كاسە و ڕەنگ كردنی كردەیەكی كیمیایی بوو، هەروەها دروستكردنی كانزاكان و تێكەڵكردنی مس لەگەڵ تەنەكە بۆ دروست كردنی پارچەی (بڕۆنز) ، لە بواری زێڕ دروست كردن و  پاككردنەوەی لەخڵتە بە كردە كیمیاییەكان دادەنرا. 
دانیشتوانی ئەم ناوچەیە (دۆڵی دووڕووبار) لە زۆر بواردا داهێنەر بوون بە تایبەتی لە بواری خشڵ و ملوانكەی زێڕین، هەروەها پیشەسازی شووشەیان هەبوو، جگە لە بواری پێست و ڕەنگ كردنی جل وبەرگ و دروست كردنی سابون و  ڕۆنە ڕووەكییەكان.

  حەوتەم: هونەر و بیناسازی :
سەرەتای بەرهەمەكانی بواری كارە هونەری و دەستییەكان لەلای خەڵكی (دۆڵی دووڕووبار) بە پیشەسازی دەفرو گڵكارو پێویستییەكانی ناو ماڵ دەستی پێكرد، ئەمەش بە شێوازی جۆراوجۆر دروستیان دەكرد و پاشان ڕەنگیان دەكرد و دەیانڕازاندنەوە، مرۆڤ لە سەردەمی (حەلەف) دا زۆر كەل وپەلی دەفر و كاسەی گڵكاری دروست كردووە كە بە وردەكاری و بەكارهێنانی ڕەنگی جۆراوجۆر و جوانی لەخۆ گرتبوو زۆر شێوەی ڕووەك و ئاژەڵ و شێوە ئەندازەییەكان لەسەر ئەم كەل وپەلانە دەنەخشێندرا.

أ‌- مۆرە لوولەییەكان:
ئەم جۆرە مۆرانە لەسەردەمی شارستانییەتی (حەلەف) پێشكەوتنیان بە خۆوە بینی بە شێوەیەك بەكارهێنانی وەك نوسین گونجاوتربوو لەساڵانی (3500-2800 پ.ز) دوای ئەوەی شێوەی لوولەیی وەرگرت و ئەم جۆرە مۆرانە لە شوێنەواری (وەركا) دۆزراوەتەوە.
مۆری لوولەیی لە بەردێكی لوولەیی (شێوەبازنەیی)پێكهاتووە، نیوەتیرەی لە سانتیمەترێك یان زیاتر بوو و درێژی (2-8سم)دەبوو، كە لە بەردی بەنرخ و كانزاو فەخفوری دروست دەكرا و لە ناوەڕستیدا كونێكی تێدایە و بە دەزوویەك لەمل دەكران، تاوەكو ون نەبێت، زۆركەسیش مۆری تایبەت بەخۆیان هەبوو ناوی خۆیان لەسەری دا هەڵدەكەنران و بەشێوەیەكی پێچەوانە تاوەكو لەسەر پارچە قوڕینەكان بە جوانی دیار بێت، زۆرجار لەسەر ئەم مۆرانە نەخش و نیگار و شێوەی دیمەنە سروشتییەكان و وێنەی ئاژەڵی ئەفسانەیی و وێنەی جوان و ململانێی پاڵەوانان لەسەر ئەم جۆرانە دەنەخشێنرا، بووە بوارێكی چڕ و پڕی نەخشكردن لە سەریدا، بۆیە دەكرێ‌ پشت بەم مۆرانە ببەسترێ‌ بۆ توێژینەوە لە جیاوازییەكانی و خاسیەتەكانی هونەر  لە سەردەمێكەوە بۆ سەردەمێكی دیكە، هەندێك لەو مۆرانە دەگەڕێتەوە بۆ سەردەمی نیمچە دەوڵەتە سۆمەرییەكانی شار. هەروەها سەردەمی ئەكەدی مۆری خۆی هەیە، هەروەها مۆری سەردەمی ئاشورییەكان، مۆری لوولەییەكان بە ڕواڵەتێكی گرنگ و هەرە دیاری شارستانی (دۆڵی دووڕووبار) دادەنرێت، بۆ ماوەیەكی دوور و درێژ  بەكاردەهات هەرچەندە لەگەڵ گۆڕانكاری پێشكەوتنە شارستانییەكان مۆری لوولەییەكان گۆڕانیان بەسەردا هات لەڕووی قەبارەی مۆرەكە و نەخش و بابەتە هونەریەكانی سەری، لەڕووی شارستانیەوە كۆمەڵگای ڕۆژهەڵاتی كۆن ئەم جۆرە مۆرانەیان لە دانیشتوانی كۆنی دووڕووبار وەرگرتوە .
ب- پەیكەرتاشی:
دانیشتوانی عێراقی كۆن لە بواری پەیكەرتاشی بەهرەدار و باڵادەست بوون، زۆر نموونە و ئاسەواری ئەم شارستانییەتە جێماوە، ئەو پەیكەرانەی لەسەر بەرد و تاتە بەردو كێڵ (میل) هەڵكۆڵدراون ژمارەیان لە پەیكەرە تاشراوەكان كە بۆ كەسایەتی و خواوەندەكان دروستكراون زیاترە. لەوانە سەری كچێكی سۆمەری شوێنەواری لە دێرینی (وەركا) دۆزراوەتەوە لە (مەڕمەڕ) دروست كراوە،  













پاشای سۆمەرییەكان (كۆدیا) چەندین پەیكەری جێهێشتووەكە لە بەردی (دیواریتی) ڕەش دروست كراوە و زۆر نووسراوی لەسەر ڕوویدا هەیە، كە پاشای سۆمەری وا دەردەكەوێت بە شێوەیەكی بچووك و سەرو ڕیشی تراشاوە، ئەمەش  وەكو ڕێزێك بۆ پەیكەری خواوەند كە هەردەم پەیكەری شێوە گەورە بوون، لەگەڵ گەورەكردنەوەی هەردوو چاو و هەردوو گوێ‌. پاشای ئەكەدی (نەرام سین) چەندین پەیكەری جێ‌ هێشتووە یەكێ‌ لەوانە پەیكەری ناوچەی (دەربەندی گاور) كە نزیك (قەرەداغ) لە باشووری كوردستان دا، كە تیایدا پاشای ئەكەدی وا دەردەكەوێت كە بەسەر شاخ دا هەڵدەگەڕێت و تاجی قۆچداری لەسەرە، ئەمەش هاوشێوەی میلی سەركەوتنە كە شا (نەرام سین) دەردەخات كە سەركەوتبوو بەسەر (لۆلۆییەكان). لەساڵی (1975ز) دا پەیكەرێكی برۆنزی دۆزرایەوە لە گوندی (باسلەكێ‌)كە لە نێوان شاری(سێمێل و زاخۆ) كە پەیكەری (نەرام سین)ی ئەكەدی بوو.هونەری پەیكەر تاشی لە لای ئاشورییەكان زۆر گەشەی سەندبوو، ئەمەش بەزۆری پەیكەری خواوەندەكان و پاشاكانیان خۆی دەنواند، هەروەها پاشا ئاشوورییەكان تابلۆی دیواربەندیان لە كۆشكەكانیان هەڵدەواسی، 











لەسەری دا وێنەی جەنگ و جەژن و شێریان نەخشاند بوو، هەروەها (میلی ڕەش)ی پاشا(شەلمەنەسری سێیەم) وێنەیەكی ئەم جۆرە پەیكەرە دیارانەیە كە تیایدا پاشا دەركەوتووە و وەستاوە و پێشوازی لە هاتنی میللەتە ژێردەستەكان دەكات، پاشای ئاشووری (سەنحاریب) زۆر پەیكەری دیاری لەسەر بەردەكانی زێی(كۆمل) لە نزیك دەربەندی (باڤیان) لە نزیك گوندی (خەنەس)، بنیات نا كەتیایدا پاشا وەستاوە و لە بەرامبەر خواوەندی ئاشورییەكان دا، ئەم دیمەنە لە چوار كەژاوەی نەخشێنراو دەردەكەوێت لەسەر بەردی (ئەشكەوتی هەڵامەتا) لەسەر چیایەك لە باشووری شاری دهۆك. ئەو كاتە هونەری پەیكەرتاشی ئاشووری گەیشتە لوتكە، كاتێك كە پەیكەری زۆر گەورەیان دروست كرد و تیایدا (فریشتەی پاسەوان-الملاك الحارس) وەك (گا) دەردەكەوێت و باڵی هەیە، پەیكەرەكە لە قەبارەی گایەو  بەڵام سەری مرۆڤی پێوەیە و دوو باڵی هەیە و پێنچ قاچیشی هەیە، ئەم پەیكەرانە لەسەر دەروازەی كۆشكی پاشاكان دانرابوون، تاوەكو گەورەیی و شان و شكۆ بدات بە كۆشكی پاشاكان و هێمای بەهێز و دەوڵەت نیشان بدات.












ج- بیناسازی:
وەكو لەوە پێشتر باسمان كرد كە دانیشتوانی (دۆڵی دووڕووبار) لە بینات نانی پەرستگا و زەقورە بەناوبانگ بوون، و بۆبیناكردنی قوڕ و بەرد و خشتی سووریشیان بەكارهێناوە و بە نەخش و نیگاری سەر دیوار  و  كەمەرە و  وێنەكێشانی ڕەنگا و ڕەنگ دەیانڕزاندەوە، پاشماوەی پەرستگا و كۆشكەكان لە لای دانیشتوانی دۆڵی دووڕووبار بەڵگەی گەشەسەندنی هونەری (بیناسازییە) لەو سەردەمە. خەڵكی سادە و ئاسایی خانووەكانیان لە قوڕ دروست دەكرد زیاتر لە ژووری بچووك پێكدەهات، هەروەها (كا و دار و قوڕ)بەكار دەهات بۆ ئەوەی سەرەكەی پێ‌ بگرن، خانووەكە سەرەتا وەك شێوەی (كەپری لاكێشەیی) بوو، پاشان شێوازی بانی ڕاست بەكارهات و چەند پایەیەك دادەنران بۆ وەشانی دیوارەكان، دەرگای خانووەكان لە دار دروست دەكران و پەنجەرەی بچووكی هەبوو بۆ هاتنە ژوورەوەی ڕووناكی، بیناسازییەكان  ڕۆژهەڵاتی بوون بە شێوەیەك ژوورەكان و كۆگاكان لەتەك یەك بوون لەناوەندیشیاندا گۆڕەپانێك هەبوو، هەروەها خەڵكی ئەوكات ڕەچاوی ئاوو هەوایان كردووە لە دروستكردنی ئەم خانوانەدا، تاوەكو لە سەرمای زستان و گەرمای هاوین بیانپارێزێت.

بنیاتنانی كۆشكەكان:
میرو پاشاكان كۆشكەكانیان دروست دەكرد و دەبووە نێوەندی ڕامیاری و كارگێڕی، بۆیە قەبارەی ئەو كۆشكانە زۆر گەورە بووە و چەندین ژووری زۆری هەبوو كەبە گۆڕەپان دەور درابوون. چەندین كۆشك و تەلاری پاشا و میرەكان دۆزراوەتەوە كە دەگەڕێتەوە بۆ سەردەمی سۆمەرییەكان لەوانە لە شوێنەوارەكانی (ئەریدۆ)و(كیش)و(ماری).
وەك كۆشكی (نەرام سین) لە تل براك لەسەر  ڕووباری (خابوور)لە سوریا كە كۆشكی پاشایەتی بوو ئاماژە بەمەودای فراوانی دەسەڵاتی ئەكەدی و باڵادەستی بەسەر ناوچەی (ڕۆژهەڵاتی نزیك)دەكرد.كۆشكەكەی لەوێ‌ دا دروست كرد بۆ كۆكردنەوەی باج، هەروەها(ئەكەدییەكان) لەشاری (ئاشوور)كۆشكێكی دیكەیان بنیات نا.
لەشاری (ئور) كۆشكێكی پاشایەتی دۆزرایەوە كە پاشا (ئورنەمۆ) بونیادی نابوو.درێژی(هۆڵی پاشایەتی) ئەم كۆشكە نزیكەی(44*2م) دەبوو، هەروەها هۆڵی پاشا (زمری لم) لە شاری (ماری) نموونەی ئەو كۆشك و تەلارە گەورە و فراوانانەیە. لێكۆڵەوەران ژمارەی ژوورەكانی ئەم كۆشكەیان بە (300) ژوور مەزەندە كردووە، هەروەها هۆڵی پاشایەتی چەندین ژووری دیكەی لێ‌ پێك دەهات  و ژوورێكی تایبەتی تیایە بۆ وانە وتنەوە، هەوەها بەشێك لە كۆشكەكە چەندین(كۆگاو ژێر زەمینی)تێدایە. كۆشكەكە لەسەر لەسەر ڕووبەرێكی فراوان دروست كراوە و شورایەكی گەورە دەوری داوە و  تەنها دەرگایەكی هەیە. پەیكەرتاش و هونەرمەندان زۆر بەهرەو توانای خۆیان خستبووە گەڕ كە چەندان نەخش و نیگار و ڕازاندنەوە و شێوە و ئامڕازی هونەری جۆراو جۆری تێدابوو. بنیاتنان و دروستكردنی كۆشك و تەلار لای ئاشوورییەكان پێشكەوتنی گەورەی بەخۆیەوە بینی و بەردیان لە بنیاتنانی ئەم كۆشكانە بەكار هێنا. لە شاری (ئاشوور) كۆشكێكی پاشایەتی دۆزرایەوە كە دەگەڕێتەوە بۆ پاشا(ئەدەد نەراری یەكەم)و، كە لە دوو بەش پێكهاتبوو یەكێكیان شوێنی حەوانەوەی بنەماڵەی فەرمانڕەوا بوو، ئەوی دیكەیان بەشی بەڕێوەبردنی كاروباری دەوڵەت بوو، هەروەها كۆشكی پاشا (ئاشوور ناسر بالی دووەم ) كە لە شاری (نەمرود)دروست كراوە نموونەیەكی دیكەی كۆشكی پاشایەتییە، كە بیناسازان و شارەزا و بەهرەداران لە بواری بیناسازی لە ناوچەی دەریاچەی (وان) هێنرابوون. هەروەها چەندین كۆشكی دیكەی پاشایەتی بنیات نراوە لەوانە كۆشكی پاشا (سەرجۆنی دووەم) لە(خرسباد)و ئەو كۆشكانەی هەریەك لە (سەنحاریب)و (ئەسەرحەدون) و(ئاشوور بانیبال) لە شاری (نەینەوا). ئەو كارە بیناسازیانەی پاشای بابلی (نەبو خزنەسەر) پێ‌ ی هەڵساوە ئاماژەن بۆ پلەی پێشكەوتن و گەشەسەندنی هونەری بیناسازی لای دانیشتوانی (دۆڵی دوو ڕووبار) ئەوی جێماوەی لە شاری بابلی كۆن لە پاشماوەی كۆشك و پەرستگا دەسكەوتی ئەم پاشایەیە كە(باخچە هەڵواسراوەكان)ی دروست كردووە، دروستكردن و بنیاتنانی (دیوارو شوراو قەڵاو دەرگاكان و قەڵغانەكانی بەرگری و جەنگ)  نموونەیەكی دیكەی ئەندازەو هونەری بیناسازی بوو لە وڵاتی (دۆڵی دوو ڕووبار).

پرسیارەكانی بەشی دووەم

پ1/ چۆن  سیستەمی حوكمڕانی لە باشووری دۆڵی دوو ئاوان دروست بوو؟
پ2/ هۆیەكانی سەرهەڵدانی سیستەمی (ڕژێمی) (پاشای جێگیر) چی بوو؟
پ3/ قۆناغەكانی گەشەسەندنی نووسینی مسماری ڕوون بكەوە .
پ4/ بەراورد بكە لە نێوان یاسا سۆمەرییەكان و یاسا سامییەكان .
پ5/ پەیوەندی لە نێوان ئایین و سروشت و جەژنەكان چی بوو.
پ6/ ڕاپۆرتێك لەسەر شاری بابل بنووسە .
















سەرچاوەكانی  بەشی دووەم

1- طه باقر، مقدمة في تاريخ الحضارات القديمة، ط2، (بغداد: 1955).
2- عامر سليمان، العراق في التاريخ القديم، موجز التاريخ الحضاري، دار الكتب، (الموصل:1993).
3- عامر سليمان وفاضل عبد الواحد، عادات وتقاليد الشعوب القديمة، (بغداد:1981).
4- نخبة من الباحثين، حضارة العراق، (بغداد -1985).
5- هاري ساكز، عظمة بابل، ترجمة عامر سليمان، (الموصل 91- 1970).
6- فوزي رشيد، الشرائع العراقية القديمة، ط2، (بغداد: 1978).





