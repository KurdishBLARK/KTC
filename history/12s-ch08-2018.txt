
بەشی هەشتەم

ڕاپەڕین و شۆڕشەكانی كورد لە نێوان نیوەی
دووەمی سەدەی نۆزدە تاكۆتایی نیوەی یەكەمی سەدەی بیست

أ-ماوەى نێوان ساڵانی 1850 - 1914:
1- شۆرشى شێخ عوبەیدوڵڵای نەهری :-
لەناوبردنی دەسەڵاتی میرایەتییەكانى كورد جۆرێك لەنائارامی لەكوردستان دا بەدوای خۆیدا هێنا و عوسمانییەكان سووربون لەسەر سیاسەتی دەسەڵات سەندنەوە لەمیرە كوردەكان و سەپاندنی دەسەڵاتی ناوەند بەسەریاندا. لەكاتێكدا توانیان دەسەڵات لەكورد بستێننەوە، بەڵام لەسەپاندنی دەسەڵاتی ناوەند بەسەریاندا سەركەوتوو نەبوون، چونكە دەسەڵاتی عوسمانی ئەو بۆشاییە سیاسییەی پێ پڕِنەكرایەوە كەبەهۆی لەناوبردنی میرنشینەكانی كوردەوە دروست بوو، بۆیە لەجاران زیاتر ئاڵۆزی و پشێوی كەوتە نێو ژیانی سیاسی و كۆمەڵایەتی كوردەواری و هۆزەكانی كورد، دەوڵەتیش بۆ چارەسەركردنی بارودۆخەكە ڕێگای هێرش و پەلاماری سەربازی گرتە بەر بەمەش بارودۆخەكەیان ئاڵۆزتر كرد. كاربەدەستانی عوسمانى و ئێرانی بەسەپاندنی دەسەڵاتی ناوەند بەسەر كوردستان دا زوڵم و ستەمی زۆرتریان  بۆ كورد هێنا، باج و سەرانەی زیاتر بەسەر خەڵكدا سەپێنرا، كاربەدەستی بێگانە جێگای كاربەدەستە ناوچەییەكانیان گرتەوە گەنج و لاوی كورد بەزۆری ڕاپێچی سەربازی دەكران، ئەم بارودۆخە بوو بەكۆسپێكی گەورەی سەر ڕێگای پەرەسەندنی ژیانی ئابووری و كۆمەڵایەتی و سیاسی و فەرهەنگی خەڵكی كوردستان و، لەژێر سایەی دەسەڵاتی قاجاریەكاندا. وێڕای ئەمانە چەوساندنەوەی مەزهەبیش زیادیكرد. جەنگەكانی نێوان (عوسمانی ـــ ڕوسیا)ش جگە لەوەی بارودۆخی سیاسی و ئابووری عوسمانییەكانی لاوازتر كرد، باری سەرشانی كوردەكانیشی قورستر كرد، لەئەنجامی شكستی دەوڵەتی عوسمانی لەجەنگی(1877 ـــ 1878)ز لەگەڵ ڕوسیا دا خەزێنەی دەوڵەتی عوسمانی بەتەواوی نابووت بوو، بۆیە كاربەدەستان كەوتنە بەرزكردنەوەی ڕادەی باج و سەرانەو ڕووتاندنەوەی زیاتری خەڵك، تەنانەت لەكوردستان بارودۆخەكە بەئاستێك گەیشت ژمارەیەك خەڵك لەبرسا مردن، بۆیە تاقە ڕێگا لەبەردەم گەلی كورد لەو كاتەدا ڕزگار بوو بوون لەدەسەڵاتی عوسمانی لەڕێگای ڕاپەرینەوە،ڕاپەڕینی كوڕانی میربەدرخان (حسین كەنعان پاشاو عوسمان پاشا) لەساڵانی بەر لەڕاپەڕینەكەی شێخ عوبەیدوڵڵا وەڵامدانەوەی كورد بوو بۆ ئەم دۆخە نالەبارەی كوردستان. هەموو ئەو ڕووداوە ناوخۆیی و ناوچەیی نێو دەوڵەتییانە شێخ عوبەیدوڵڵای خستە بەردەم لێكدانەوەو هەڵسەنگاندنی بارودۆخەكە و سەرەنجامیش نەخشەدانان بۆ ڕاپەڕین و ڕزگاركردنی كوردستان.
شێخ عوبەیدوڵڵا پیاوێكی خاوەن دەسەڵات بوو، ڕێبازی نەقشبەندیش لەزەمینەسازی بۆ ڕاپەڕینەكەی ڕۆڵی كاریگەری هەبوو، شێخ سوودی لە بارودۆخی خراپی ناوچە كوردنشینەكان وەرگرت و بیروباوەڕی سیاسی خۆی لەسەر بناغەیەكی ئایینی ـــ نەتەوەیی داڕشت، بەمجۆرە لەدوای دەسەڵات سەندنەوە لەمیرەكانی كورد شێخ عوبەیدوڵڵا دەبێتە یەكەمین ڕێبەر لەمێژووی نوێى كورد كە جڵەوی بزاڤی ڕزگاریخوازی گەلی كورد بگرێتە دەست. 
لەكۆتایی تەمووزی ساڵی1880ز دا شێخ عوبەیدوڵڵا بەمەبەستی یەكخستن و ڕێكخستنی ڕیزەكانی كورد كۆبوونەوەیەكی لەگوندی نەهری ناوچەی شەمزینان لە ویلایەتی هەكاری بەست كەنزیكەی (220) سەركردەی خێڵ وعەشیرەتەكان و دەرەبەگ و ڕیش سپی ئامادەبوون، لەم كۆبوونەوەیەدا چەندین خاڵی گرنگ باسكرا.لەوانە:-
1- پێكهێنانی یەكەمین ڕێكخراوی سیاسی كوردی بەناوی(یەكێتی كوردان).
 2- شێخ عوبەیدوڵڵای نەهری لە كۆبوونەوەكەدا باس لەدامەزراندنی كوردستانێكی سەربەخۆو یەگرتوو دەكات، بۆیە داوا لە ئامادەبووان دەكات 
دژی هەردوو دەوڵەتی ئێرانی و عوسمانی تێبكوشن.
3- كۆبونەوەكە بڕیاری دا یەكەمجار ڕاپەڕین لە ناوچەكانی كوردستانى ژێر دەسەڵاتی قاجاری دەست پێبكات لەبەر ئەم هۆیانە:-
أ- بێهێزی دەوڵەتی قاجاری لەو كاتەدا بە بەراورد لەگەڵ دەوڵەتی عوسمانی، چونكە ئەو كاتە قاجاریەكان خەریكی شەڕكردن بوون لەگەڵ هۆزە توركمانەكانی سنووری باكووری خۆرهەڵاتی ئێران.
ب- ئەو بەشەی كوردستان لەڕووی كشتوكاڵییەوە دەوڵەمەندترو بەپیت تربوو لەكوردستانى بندەستی عوسمانی. ئەمەش بەپێى گوتارەكەی  شێخ سەرچاوەیەكی دەوڵەمەند بۆ ڕاپەڕینەكە دابین دەكات بۆ بەگژداچوونەوەی دوژمنی دووەم  كە بەهێزترە ئەویش عوسمانییەكانن.
جـ- ئەو ستەم و زۆردارییەی كە كوردەكانی ژێر دەسەڵاتی قاجاری ڕووبەڕووی ببوونەوە بە تایبەتی دوای كوشتارەكەی هۆزی و مەنگوڕ و بڵباس، بۆیە تەواوی  خەڵكی موكریان لەستەم و زۆرداری (لوتف عەلی میرزا)ی حاكمی سابڵاخ بێزار بوون.
بەڵام ئەوەی پەیوەندی بە كوردستانى بندەستی عوسمانیەوە هەبوو، شێخ عوبەیدوڵڵا لەبەر ئەم هۆكارانە بڕیاڕیدا ڕاپەڕین لە ناوچەكانی عوسمانی بەرپا بكات:-
1- لەئەنجامی دوا شەڕی عوسمانی - ڕوسى (1877 - 1878ز) بەشێكی كوردستان ببوو بەگۆڕەپانی شەڕ و بەمەش ناوچە كوردییەكان بەتایبەت لەلایەن سوپای عوسمانیەوە دووچاری تاڵان و كاولكاری بوون، قورسایی ژیانی سەربازەكان كەوتبووە سەرشانی خەڵكی لادێكانی كوردستان، وێڕای ئەوەی كاربەدەستانی عوسمانی تادەهات ڕادەی  باجیان زیاتر و ماوەی كۆكردنەوەشیان كورتر دەكردەوە.
2- لەئەنجامی هەردوو پەیمانی سان ستیڤانۆ و كۆنگرەی بەرلین (1878ز) ناوچەیەكی زۆری كوردەواری كەوتە ژێر دەستی ڕوسیای قەیسەری بەتایبەتی ویلایەتی(قارس) و دەوروبەری، ئەمەش خەڵكەكەی ڕووبەرووی ئاوارە بوون و برسێتی نەهامەتی زۆركرد.
3- لە هەریەكێك لەپەیمانی سان ستیڤانۆو و كۆنگرەی بەرلیندا مادەی تایبەت بەمافی گەلی ئەرمەن لە چوارچێوەی سنووری عوسمانیدا دیاری كرابوو، كەچی باسی گەلی كوردو مافەكانی كورد نەكرابوو.
هەرچەندە مەسەلەی مافی ئەرمەن بۆ دەست خستنە نێو كاروباری دەوڵەتی عوسمانی لەلایەن دەوڵەتە گەورەكانی وەك ڕوسیا و بەریتانیا و فەرەنسا بەكاردەهێنرا، بەڵام بۆكوردیش مایەی هەڕەشەو مەترسی بوو بەتایبەتی ئەگەر ئەو مافانە لەسەر حسابی نیشتمانی كورد بووایە.
هەموو ئەو خاڵانەو ئەوانەش كە لە سەرەتای ئەم بەشەدا خستمانە روو پێویستی ڕزگاركردنی كوردستانی ژێر دەسەڵاتی عوسمانیان خستە نێو بەرنامەی سیاسی شێخ عوبەیدوڵڵای نەهرییەوە.
 هێزەكانی شێخ عوبەیدوڵڵا بۆ ئازادكردنی كوردستانى بندەستی قاجاری بەسەر سێ قوڵدا دابەشبوون:-

قۆڵی یەكەم: ڕزگاركردنی ناوچەی موكریان تا دەگاتە تەبرێز ئەم قۆڵە لەژێر سەركردایەتی هەمزاغای مەنگوڕ و شێخ عەبدولقادری كوڕی دابوو.
قۆڵی دووەم: كە ئەركی ڕزگاركردنی ناوچەی ئورمیە بوو شێخ عوبەیدوڵڵا خۆی سەركردایەتی دەكرد.
قۆڵی سێیەم: ڕزگاركردنی خوی و سەلماس بوو كە بە خەلیفە محەمەد سدیق سپێردرا. لەقۆڵی یەكەمدا كوردەكان سەركەوتنی گەورەیان بەدەست هێناو ناوچەی موكریان تا دەروازەكانی  تەبرێزیان ڕزگار كرد. 
لەقۆڵی دووەم دا ئابڵوقەی شاری ئورمیە دراو دەوروبەرەكەی ئازادكرا، بەڵام خودی شارەكە ڕزگارنەكرا لەبەر ئەم هۆیانە:-
1- شێخ عوبەیدوڵڵا ویستی بە بێ شەڕ بچێتە ناو شارەكەوە بۆیە چەند نامەیەكی بۆ پیاو ماقوڵانی شارەكە ناردو داوایكرد شارەكە بەدەستەوە بدەن، كاربەدەستانی ئورمیە داوای(3) ڕۆژ مۆڵەتیان كرد بۆ خۆبەدەستەوەدان، لەو ماوەیەدا توانیان قەڵا و دەروازەكانی شار قایم بكەن و یارمەتی هێزەكانی دەوڵەتیشیان لەقۆڵی(تەبرێز ـــ سەلماس)پێگەیشت.
2- ئیقبال دەولەی حاكمی شاری ئورمیە وای لە خەڵكی شارەكە گەیاندبوو كە لەشكری كوردان لەناوچەی موكریان تاڵانی و كوشتنێكی زۆریان لە خەڵك كردووە و ئەگەر بێنە ناو (ئورمیە) وە هەمان ستەم و زۆرداری دووبارە دەكەنەوە، بۆیە خەڵكەكە پشتیوانی ئیقبال دەولەیان كرد.
3- هێزی كورد هێزێكی ناڕێك و پێك بوو لە ڕووی زانستی سەربازی و تەكنیكی جەنگیدا بە بەراوورد لەگەڵ سوپای قاجاری دا، تەنانەت لە كاتی گەمارۆی شاری ئورمیە دا هێزەكانی شێخ پێداویستی و كەرەستەی جەنگیان لێبڕا. بەمانایەكی تر هێزەكانى شێخ هێندەی لەسەر بنچینەی خێڵایەتی بوو هێندە لەسەر بنچینەی زانستی سەربازی نوێ دانەمەزرێنرابوو.
4- ڕۆڵی دكتۆر كۆچران نێردراوی ئەمریكایى لە ئورمیە كە پەیوەندی دۆستانەی لەگەڵ شێخ هەبوو، شێخ عوبەیدوڵڵای لەگرتنی شاری ئورمیە ساركردەوە. 
  سەرەنجام هێزەكانى شێخ عوبەیدوڵڵا لەسەرجەم قۆڵەكانەوە پاشەكشەیان  كردو لەكوردستانی  بندەستی قاجاریدا سەركەوتنیان بەدەست نەهێنا. تێكشكاندنی ڕاپەڕینەكەی شێخ عوبەیدوڵڵا دەگەڕێتەوە بۆ زۆر هۆكار، لــەوانە:-
1- دەوڵەتی ئێران لەسەر كوتكردن و دامركاندنەوەی ڕاپەڕینەكەدا سەرجەمی هێزەكانی خۆی خستەكار،ئەم هێزانەش كە لە ناوچە جیاوازەكانی ئێرانەوە هێنرابوون خاوەن مەشقی سوپایی باش و چەك و جبەخانەی زۆربوون، وێڕای كۆكردنەوەی هێزە خێڵەكییە ئازەری و كوردەكانی ئازربایجان لەسەر هێزەكانی شێخ عوبەیدوڵڵا.
2- دەوڵەتە گەورەكانی وەك: بەریتانیا ــ ڕووسیا ــ فەڕەنسا ــ نەمسا ڕۆڵی كاریگەریان هەبوو لە یارمەتیدان و پشتگیریكردنی دەوڵەتی ئێران دژی ڕاپەڕینەكە جگە لەبوونی ئەفسەرانی فەڕەنسی و نەمسایی لەڕیزی سوپای ئێران دا، (ئابوت)كە كونسوڵی ئینگلیز بوو لە تەبرێز دوای ئەوەی گەمارۆی شاری ئورمیە درا بوو، سەردانی شیخ عوبەیدوڵڵای كرد، لەكاتی گەڕانەوەی بۆ تەبرێز، هەواڵ و نهێنی زۆری ڕاپەڕینەكەی دا بەسەرانی لەشكری ئێران. ڕوسیاش ئامادەیی خۆی نیشاندابوو بۆ هاوكاریكردنی ئێران لەڕووی سوپاییە وە ئەگەر پێویستی كرد.
3- نەتەنینەوەی ڕاپەڕین بۆ ناوچەكانی سنە ـــ كرماشان ـــ هەورامان ـــ ئیلام و لوڕستان و بەختیاری كە بەشێكی فراوان و گەورەی  كوردستان بوون.
4- هێزە جەنگییەكانى شێخ عوبەیدوڵڵا لەسەر بنچینەی عەشیرەتگەری دامەزرا بوون هەر لەسەر بنچینەی بەرژەوەندییە عەشیرەتەكانیش بەشداریان لە شۆڕشدا دەكرد، بۆیە دەبینین كاتێك بەرژەوەندیان لەگەڵ شۆڕشدا نەدەما دەچوونەوە پاڵ دەوڵەتی ئێران.
دوای تێكشكاندنی لە ئێران و لەگەڵ ئەوەش كە سنوورەكانی عوسمانی- ئێرانی بەلەشكرێكی زۆر تەنرابوو، شێخ و ژمارەیەكى زۆر لایەنگرەكانی توانیان خۆیان بگەیەننەوە گوندی نەهری.
شێخ بەنیاز بوو لەكوردستانى بندەستی عوسمانی دەست بە ڕاپەڕین بكاتەوە بۆ ئەم مەبەستەش نامەیەكی بۆ ژمارەیەك لەسەرۆك خێڵەكانی كورد نارد. لەوكاتەشدا ئێران لەهەوڵی بەردەوام دابوو لەگەڵ دەوڵەتی عوسمانی تا شێخ بگرێت زیندانى بكات. كاتێك هەوڵەكانی ئێران سوودێكی نەبوو، ئەمجارەیان داوای لە دەوڵەتە گەورەكانی وەك بەریتانیاو ڕوسیا كرد گوشار بخەنە سەردەوڵەتی عوسمانی بۆ دەستگیركردنی شێخ عوبەیدوڵڵا.ئەوەبوو دواجار دەوڵەتی عوسمانی شێخیان ڕازی كرد بچێت بۆ ئەستامبوڵ، بەڵام دوای ئەوەى شێخ بۆی ڕوون بووەوە دەست بەسەرە نەك میوان، بەنهێنی ڕای كردو گەرایەوە بۆ نەهری. بەڵام ئەمجارەیان بەدیل گیراو بەدەست بەسەری ڕەوانەی حیجازكرا ساڵی 1883 لەشاری (تائیف) كۆچی دوایی كردو لەمەككە بەخاك سپێردرا.

* دامەزراندنی سوارەی حەمیدییە:-
دوای شكستی ڕاپەڕینەكەی شێخ عوبەیدوڵڵای نەهری، سوڵتان عەبدولحەمیدی دووەم (1876 - 1909ز) هەوڵیدا سیاسەتی خۆنزیك كردنەوە لەسەرانی كورد بگرێتە بەر. ئەوەبوو دەستى كرد بەدامەزراندنی فەوجەكانی سوارەی حەمیدییە كەیەكێكە لەدیارترین ڕووداوەكانی پاش شكستی ڕاپەڕینەكەی شێخ عوبەیدوڵڵایە.
دامەزراندنی حەمیدییە تەنها بەمەبەستی بەكارهێنانی كورد لەدژی ئەرمەنەكان نەبوو، بەڵكو پەیوەندی بە ئامانجە ستراتیژیەكانى سوڵتان عەبدولحەمیدەوە هەبوو، كە گرنگترینیان بریتی بوو لە جێگیركردنی دەسەڵاتی ناوەند، هێنانەكایەی هاوسەنگیەكی نوێی سیاسی - كۆمەڵایەتی، سودوەرگرتن لەو هێزانە دژی ئەرمەنەكان، بەرگریكردن لەپەلاماری ڕوسیاو، ڕێگرتن لەدەسەڵاتی بەریتانیا لەئەنادۆڵی خۆرهەڵات، هەروەها سەركوتكردنی جووڵانەوە ڕزگاریخوازەكانی گەلانی ناتورك ئامانجێكی تری حەمیدییە بوو. هەموو ئەو ئامانجەش لەگەڵ سیاسەتی بنچینەیی عوسمانی بۆ یەكبوونی ڕیزی موسڵمانان دەگونجا. ئەمانە سەرجەم وایان كرد سوڵتان عەبدولحەمید لەساڵی 1891ز بڕیاری دامەزراندنی سوارەی حەمیدییە بدات. 
سوارەی حەمیدییە لەكوشتاری بە كۆمەڵی گەلی ئەرمەن دا ڕۆڵێكی خراپی بینی، ئەو كوشتارەی لە ساڵی(1894ز) ەوە دەستی پێ كردو بەسەدان هەزار ئەرمەنی تێدا كوژرا. ئەوەی پەیوەندی بەكوردەوە هەیە ڕاستە بەشێك لەدەرەبەگ و سەرەك خێڵ و پیاوە ئایینییەكان لەڕیزەكانی فەوجەكانی سوارەی حەمیدییە دا كۆببوونەوەو لەكوشتاری بەكۆمەڵی ئەرمەندا بەشداریان كردبوو، بەڵام دەبێت ئەو ڕاستیەش لەبەر چاو بگیرێ كەئەمانە بەشێك بوون لە دام و دەزگا سوپایى و ئیداریەكانی سوڵتان عەبدولحەمید و بەفەرمانی دەوڵەتیش دەجووڵانەوە ئەمە لە لایەك ، لەلایەكی ترەوە كەم نەبوونی ژمارەی ئەو كوردانەی سەرەڕای هەموو مەترسییەكان گیانی ژمارەیەكى زۆر لەخەڵكی ئەرمەنیان ڕزگار كرد كاتێك لە گوندو ماڵەكانی خۆیاندا بەنهێنی ژیانیان دەپاراستن. بۆیە هەرگیز ڕاست نییە كەكورد وەك نەتەوەیەك بەكوشتاری ئەرمەن تاوانبار بكرێت، بەڵكو ئەوەی تاوانی ئەم كوشتارەی دەكەوێتە ئەستۆ سوڵتان عەبدولحەمید و دام و دەزگاكانی دەوڵەتی عوسمانیە نەك كورد كەلەزۆربەی كاتدا هاو خەبات و هاوچارەنووسى گەلی ئەرمەن بووە.
2- ڕاپەڕینەكەی شێخ عبدولسەلامی بارزان 1907 ــ 1914ز:
   لەماوەی نێوان ساڵانی 1907 ــ 1908ز شێخ عەبدولسەلامى بارزانی چەند یاداشت و بروسكەیەكی سەبارەت بەمافەكانی گەلی كورد بۆ بابیعالی (سوڵتان)لەئەستانبوڵ نارد، گرنگترین داواكارییەكانی شێخ عەبدولسەلام كە تایبەتكرابوو بە ناوچە كوردنشینەكان بریتی بوون لـــــــــە:
أ- كردنەوەی دەزگای بەڕێوبەرایەتی كوردی لەناوچە كورد نشینەكان.
ب- زمانی كوردی بكرێت بە زمانی پەروەردەوفێركردن لەناوچە كوردنشینەكاندا.
جـ- دانانی بەڕێوبەرو قائمقام و لێپرسراوانی تری كورد زمان.
د- ئەو باجەی وەردەگیرێ بۆ چاكردن و پاراستنی ڕێگاو بان و كردنەوەى قوتابخانە خەرج بكرێت.
هـ- بەپێى بنچینەكانی شەریعەت یاساو دادپەروەری جێبەجێ بكرێت.
و- لەو ناوچانەدا قازی و موفتی سەر بەمەزهەبی شافعی دابنرێت.
ز- وەرگرتنی باج بەپێ ی شەریعەتی ئیسلام.
بابیعالی ئەم داوایانەی بەدەرچوون لەپشتگیریكردنی دەوڵەت دانا، بۆیە دەستیكرد بەجمووجۆڵی سەربازی و شەڕو پێكدادان لەنێوان هەردوو لادا دەستی پێكرد. لەئەنجامدا شێخ عەبدولسەلام ناوچەی بارزانی جێهێشت و ڕووی كردە خۆرهەڵاتی كوردستان و لەوێ بوو بە میوانی سەید تەهای شەمزینی و لە گوندی (ڕاژان) مایەوە. دواتر لەلایەن سۆفی عەبدوڵڵا ناوێك داوەت دەكرێ و لەپیلانێكدا لەگەڵ پیاوەكانى دەستگیر دەكرێن و دەدرێنەوە دەست دەسەڵاتدارانی دەوڵەتی عوسمانی دوای دەستگیركردنی شێخ عەبدولسەلام گوازرایەوە بۆ موسڵ و پاش دادگای كردنێكی ڕواڵەتی لە14/12/1914دا لە سێدارەدرا.

3- ڕاپەڕینەكەی مەلا سەلیمی بەدلیسی:-
شێخ سەلیم یەكیك بوو لە شێخە گەورەكانی ناوچەی(خیزان)ی سەر بەویلایەتی (بەدلیس). بەهۆی خەبات و تێكۆشانی لەپێناو گەلی كورد دا لەلایەن سوڵتان عەبدولحەمیدی دووەمەوە دوور خرایەوە بۆ مەدینە. لەمەدینەداو لەوەرزی حەجكردندا، چاوی بە ژمارەیەكی زۆر لەشێخ و پیاوە ئایینییەكانی كوردی ناوچە جیاجیاكانی كوردستان كەوت، هەر لەوێدا سوێندیان خوارد كە كار بۆ دامەزراندنی كوردستانێكی سەربەخۆ بكەن.
دوای گەڕانەوەی بۆ كوردستان مەلا سەلیم بیروباوەڕی خۆی گەیاندە ناوچە دوورەكانی قارس و ئەرزرۆم و ئەرزنجان هەروەها لەناوچەكانی وان و بەدلیس و دیاربەكریش. بزووتنەوەكەی مەلا سەلیم تا دەهات لایەنگرو موریدی زۆرتر دەبوو، بەتایبەتی پاش ئەوەی كۆمەڵەی ئیتحاد و تەرەقی سیاسەتی بەتورك كردنیان گرتەبەر و كەوتنە هەوڵدان بۆ تواندنەوەو سڕینەوەی گەلانی ناتورك.
كاتێك ئیتحادییەكان بەمەیان زانی ساڵی (1910ز) هێزێكیان ڕەوانەی سەر شێخ سەلیم كردو لەڕێگای نێوان (وان ـــ بەدلیس) دەستگیریان كرد. بەڵام پاش شەڕێكی توند بەیارمەتی شێخ شەهابەدین توانرا ئازاد بكرێت. لەم شەڕەدا كوردەكان چەك و تەقەمەنیەكی زۆریان دەست كەوت و نزیكەی (320) سەربازی توركیش بەدیل گیران، (50) جەنگاوەری كوردیش لەشەڕەكەدا شەهید بوون.
ساڵی 1913ز تەواو نەببوو، كەتەواوی ویلایەتی بەدلیس كەوتبووە ژێر دەسەڵاتی شێخ سەلیمەوە، تەنها شاری بەدلیس نەبێت، كەبەدەست توركەكانەوە مابوو، بەڵام دوای شەڕێكی پێنج سەعاتی شێخ سەلیم و هاوڕێكانی توانیان بچنە نێو شاری بەدلیس و ژمارەیەكی زۆریش سەربازی توركیان كوشت، بەڵام كاتێك ڕۆژ بووەوە هێزەكانی تورك لەچەندین قۆڵەوە هێرشیانكردە سەر بەدلیس و، شێخ سەلیم لەگەڵ دە كەس لەهاوڕێكانی كە مابوونەوە پەنایان بردە بەر كونسۆڵخانەی ڕووس لە بەدلیس و لەوێدا مانەوە. بەڵام كەجەنگی یەكەمی جیهانی دەستی پێكرد توركەكان پەلاماری كونسوڵخانەكەیان داو شێخ سەلیم و هاوڕێكانیان دەستگیركردو لەبەردەم كونسوڵخانەكەدا لەسێدارەیان دان.

ب- ڕاپەڕین و شۆڕشەكان لەساڵی 1918 ـــ 1950:
1- شۆڕشەكانی شێخ مەحموود:-
داگیركردنی تەواوی ویلایەتی موسڵ لە لایەن ئینگلیزەكانەوە لەساڵی 1918 ز دا پێچەوانەی بڕیارەكانی ڕێككەوتننامەی سایكس ــ بیكۆی ساڵی 1916ز ی نێوان بەریتانیاو فەرەنسا بوو، چونكە بەپێی ئەم ڕێككەوتننامەیە ویلایەتی موسڵ ناوچەیەكی دەسەڵاتی فەرەنسی بوو ئەمە لەلایەك، لەلایەكی ترەوە داگیركردنی شاری موسڵ لەلایەن بەریتانیاوە بە بێ شەڕو دوای ئاگربەستی مۆدرۆس  بوو بەهۆی دروستبوونی كێشەیەك لەگەڵ دەوڵەتی عوسمانی كەبە(كێشەی ویلایەتی موسڵ) ناسراوە. 
بەریتانیا تەواو پێچەوانەی ویست و ئارەزووی خەڵكی كورد لەساڵى 1925ز ویلایەتی  موسڵی بەدەوڵەتی تازە دامەزرێندراوی عێراقیەوە لكاند. ئینگلیزەكان پێش ئەوەی بێنە سلێمانی شێخ مەحموود خۆی نامەی بۆ ناردن و ئامادەیی كوردی بۆ پشتیوانی ئینگلیز دەربڕی بە مەرجێك مافەكانی گەلی كورد لەبەرچاو بگرن.
دواى ئەمە(مێجەر نوئێل) بە نوێنەرایەتی ئینگلیز هاتە سلێمانی و لە 17تشرینی دووەمی 1918ز دا  شێخ مەحموودی وەك حوكمداری كوردستان ڕاگەیاند بەبێ ئەوەی سنوری دەسەڵاتی شێخ مانای حوكمداری بۆ ڕوون بكرێتەوە كە دواتر ئەمانە بوون بەخاڵێكی گرنگ لەناكۆكییەكانی نێوانیاندا.
سەرەتا شێخ مەحمودی حەفید لە 21ى نیسانی 1919دوای ئەوەی ئینگلیزەكان ویستیان حكومەتەكەی بڕوخێنن، ئەویش هەرچی فەرمانبەر و سەربازی ئینگلیزی هەبوو لەناوچەی سلێمانی توانی دەریان بكات، بۆیە ئینگلیزەكانیش هێرشێكی گەورەیان كردە سەر شێخ مەحمود و پایتەختەكەی، ئەوەبوو چەند شەڕێكی گەورە لەنێوانیاندا ڕووی دا، تا لە حوزەیرانیی 1919ز دا لەشەڕی دەربەندی بازیان، كەتێیدا جەنگاوەرەكانی كورد بە سەرۆكایەتی شێخ مەحموود ئازایەتیەكی گەورەیان نواند لەبەرامبەر هێزی داگیركاری ئینگلیزدا.بەڵام ناهاوسەنگی تەرازووی هێزی سوپایی نێوان هەردوو لا كەمى ئازووقەو تەقەمەنی جەنگی وخیانەتی هەندێك لەسەرۆك هۆزەكانی كورد و دواتریش برینداربوونی شێخ مەحموود لەپاڵ(بەردەقارەمان)دا، سەرجەم ئەم خاڵانە بوون بەهۆی تێكشكاندنی سوپاكەی شێخ مەحموود و دواتریش بەدیل گرتنی شێخ خۆی، دوای بەدیل گرتنی شێخ مەحموود ئینگلیزەكان بریاری لە سێدارەدانیان دا، بەڵام دواتر بڕیارەكە گۆڕدراو بەدەست بەسەری ڕەوانەی هیندستان كراو تا ساڵی 1922ز لەوێ مایەوە.
لەماوەی هێشتنەوەی شێخ مەحموود لەهیندستان بارودۆخی عێراق بە گشتی و كوردستان بەتایبەتی لەهەڵچون دابوو. لەو ماوەیەداو لە(25) تشرینی یەكەمی 1920ز حكومەتی كاتی عێراق دامەزرێندرا. لە ئازاری ساڵی 1921ز یشدا بەسەرپەرشتی(ونستۆن چەرچڵ)ی وەزیری داگیرگەكانی بەریتانیا لەسەرچارەنووسی عێراق و باشووری كوردستان كۆنگرەی قاهیرە بەسترا.لەم كۆنگرەیەدا جگە لە بڕیاری دانانی(فەیسەڵ كوڕی حسین) بە پادشای عێراق، چارەنووسی(ویلایەتی موسڵ) یش وەك بەشێك لەدەوڵەتی عێراق سەیرنەكرابوو.
ئەو كاتەی شێخ مەحمود لەهندستان دەست بەسەر بوو، سلێمانی تا ساڵی 1922ز ڕاستەوخۆ لەژێر دەسەڵاتی ئینگلیز و ئەفسەرەكانیدا بەڕێوە دەچوو لەو ماوەیەدا(1919 ـــ 1922)ز لەئەنجامی گوشاری خەڵكی كوردستان بەگشتی و شاری سلێمانی بە تایبەتی، هەڕەشەو مەترسی تورك لەچەند ناوچەیەكی كوردستان، ئینگلیز بۆ ئارام كردنەوەی بارودۆخەكە، ئازادكردنی شێخ مەحموودی بەباشترین چارەسەر دەزانی.
دوای ئەوەى شێخ مەحموود لەنێو پێشوازییەكی گەورەدا لە 30 ئەیلولی 1922ز گەیشتەوە سلێمانی، لە 10تشرینی یەكەمی هەمان ساڵدا بەفەرمانێكی حوكمداری كابینەی حكومەتەكەی لەسلێمانی ڕاگەیاند و خۆیشی وەك(مەلیك)ی كوردستان  ناساند. ئەندامانی حكومەتەكەی شێخ بریتی بوون لە: 
1- سەرۆك وەزیران و سوپا سالار	        شێخ قادری حەفید
2- وەزیری ناوخۆ		       شێخ محەمەد غەریب
3- وەزیری دارایی		       كەریمی عەلەكە
4- وەزیری مەعاریف(پەروەردە)	       مستەفا پاشای یامولكی
5- وەزیری ئەشغال	                 محمەد ئاغا عەبدولڕەحمان ئاغا
6- لێپرسراوی گشتی گومرگ	       ئەحمەد بەگی فەتاح بەگ
7- لێپرسراوی گشتی ئاسایش	       سەید ئەحمەدی بەرزنجی
8- موفەتیشی گشت		       میر لیوا سدیق پاشا قادری
9- وەزیری بەرگری	          	       ساڵح زەكی بەگ ساحێبقران
ئینجا موتەسەڕیف و قائیمقام و بەڕێوبەری ناحیە و پۆستە گرنگەكانی تری دەست نیشان كردو ئاڵای كوردستان لەسەر هەموو دام و دەزگاو بیناكانی حكومەت هەڵكرا، بێتۆمان ئەم كارانە بەدڵی ئینگلیز و تەنانەت حكومەتی عێراقیش نەبوو. شێخ مەحموود نەیدەویست و بەوەش ڕازی نەدەبوو كەتەنها داردەستی ئینگلیز و ملكەچ و گوێڕایەڵی فەرمانەكانی ئەوان بێت، بەڵكو دەیویست سنووری دەسەڵات و سنووری جوگرافی دیاریكراو بێت و كەس دەست نەخاتە نێو كاروباریەوە ئەمە لەلایەك لەلایەكی ترەوە ئەو كاتە توركەكان هێزێكیان بەسەرۆكایەتی عەلی شەفیق(ئۆزدەمیر پاشا) ڕەوانەی ڕەواندز كردبوو، ئەمانە هەوڵیاندە دا لەشێخ مەحموود نزیك ببنەوە، شێخ مەحموودیش ئەو كاتە چ بەهۆی نائومێد بوونی لەئینگلیزو چ لەژێر كارتێكردنی توركخوازەكان وردە وردە لەتوركەكان نزیكتر دەكەوتەوە. سەرجەم ئەمانە ڕێگا خۆشكەر بوون بۆ دووبارە گرژبوونەوەی پەیوەندییەكانی نێوان شێخ مەحموود و ئینگلیز و دواتریش دەست پێ كردنەوەی شەڕی نێوانیان. ئینگلیزەكان بۆ لەناوبردنی حكومەتەكەی شێخ مەحموود لە 22 شوباتی 1923ز بە فڕۆكە بەخەستی بۆردومانی شاری (سلێمانی)یان كرد خەڵكێكی مەدەنی زۆریان كوشت. شێخ مەحموودیش لەسەرەتای ئازاری هەمانساڵدا ڕوویكردە ئەشكەوتی جاسەنە لەسورداش. 
  بەڵام دوای ئەوەی ئینگلیز لەحوزەیرانی 1923ز (سلێمانی) یان چۆڵكرد، لە تەموزی هەمان ساڵدا جارێكی تر شێخ مەحموود گەڕایەوە شارەكە.
شەڕو ناكۆكی نێوان شێخ مەحموود و ئینگلیز كۆتایی پێنەهات، دوای ئەوەی بەپێی بڕیاری كۆمەڵەی گەلانیش ویلایەتی موسڵ بەعێراقەوە لكێنرا ئەم بڕیاری لكاندنە پێچەوانەی خواستی ڕووناكبیران و زۆرینەی خەڵكی ویلایەتەكەو جووڵانەوەی ڕزگاری گەلی كورد بوو. تائەو كاتەی بەپێ ی ڕێكەوتنی ئینگلیزو شێخ، شێخ مەحموود لەگوندی پیران و لەسەر سنوری ئێران مایەوە بەمەرجێك دەست لەكاروباری سیاسیەوە وەرنەداتەوە.

2 - شۆڕشی سمكۆی شكاك:
     ئیسماعیل ئاغا (سمكۆی شكاك) لەدوای مردنی باوكی بوو بە سەرۆك عەشیرەتی شكاك. یەكێكە لەناسراوترین ئەو سەركردە كوردانەی كە پێش جەنگی یەكەمی جیهان دژی دەسەڵاتی قاجاری لەئێران جەنگاوەو، لەساڵانی دوای جەنگیش لەخەباتێكی بێوچان دا بووە بۆ بەدیهێنانی مافەكانی كورد لەخۆرهەڵاتی كورد دەسەڵاتی سمكۆ لەناوچەكانی خۆرئاوای دەریاچەی ئورمیە(مەڵبەندی سەرەكی عەشیرەتی شكاك)
 فراوان بوو، هەروەها شێخ عەبدولسەلام بارزانیش كە لەدەست عوسمانییەكان ڕایكردبوو، ماوەیەك لەنێو ئەم عەشیرەتە مایەوەو دواتریش لەگەڵ سمكۆدا چوون بۆ دیدەنی جێگری كۆنسوڵی ڕوسیا لەقەفقاس تا داوای پشتیوانی و كۆمەكی بۆ بزووتنەوەی كوردی لێبكەن. جگەلەمانە سمكۆ كچێكی(شێخ محەمەد سدیق)ی هێنابوو،شێخ محەمەد سدیق كوڕی شێخ عوبەیدوڵڵای نەهری و باوكی(سەید تەها)بوو، كەیەكێك لەسیاسەتمەدارو شۆڕشگێرەكانی ئەو سەردەمە بوو،ئەم خزمایەتییە هاوكاری نێوان بنەماڵەی شەمزینان بەتایبەت سەید تەها و سمكۆی پتەوتردەكرد. لەساڵانی جەنگی یەكەمی جیهانی دا، ناوچەی دەسەڵاتی سمكۆ كەوتە بەر شاڵاوی عوسمانییەكان، بەڵام كاتێك ڕووسەكان عوسمانییەكانیان تێكشكان ژمارەیەكی زۆری سەربازە كوردەكانی ناو سوپای عوسمانی بەخۆیان و چەكەكانیانەوە پەیوەندییان بەسمكۆوە كردو هاتنە ڕیزی لەشكرەكەیەوە بەهەڵگیرسانی شۆڕشی ئۆكتۆبەری ساڵی(1917ز) و پاشەكشەی هێزەكانی ڕوس لەناوچەكە، بەدەست بەسەرداگرتنی بەسەر ناوچەی تردا دەسەڵاتی سمكۆ فراوانتر بوو. دوای كۆتایی هاتنی جەنگیش جێنشینی والی ئازەربایجان لەتەبرێز پیلانێكی بۆ كوشتنی سمكۆ داڕشت، هەرچەندە سمكۆ لەپیلانەكە ڕزگاری بوو، بەڵام برایەكی و چەند كەسێكی تر  لەناوچوون. ئەم كارە زیاتر سمكۆی ڕق ئەستووركرد لەبەرامبەر عەجەمەكان،چونكە ساڵێك پێش شۆڕش دەستووری ئێران(نیزام سەلتەنە)ی والی ئازەربایجان لە تەبرێز بەناوی داوەتەوە(جەعفەر ئاغا)ی برای گەورەی سمكۆ و دوو هاوڕێی كوشت دوای ئەوەی سمكۆ بۆی دەركەوت قاجارییەكان دەست لەپیلان گێڕان و دوژمانیەتی هەڵناگرن، كەوتە هاندانی كورد بۆ ڕاپەڕین و شۆڕش لەپێناوی ئازادی و سەربەخۆیی.
سمكۆ شارەكانی(خانە ، شنۆ ، نەغەدە ، بۆكان ، مەهاباد ، میاندواو، سەردەشت)ی ڕزگاركرد، هەروەها جگە لەڕزگاركردنی شارەكانی(خوی، سەلماس، ماكۆ) گەمارۆی شاری(ئورمیە)شی دا، دوای گەمارۆیەكی(25) ڕۆژی هێزەكانی كورد بەشێكی شارەكەیان ئازادكرد، بەڵام ئینگلیزەكان و ئەمە ریكاییەكان بەهانای حاكمی شارەكەوە هاتن و نەیانهێشت تەواوی شارەكە بكەوێتە دەست سمكۆ.
لەم ماوەیەدا سمكۆ هەوڵیدا پشتگیری دەوڵەتە گەورەكان بۆ خۆی مسۆگەر بكات، سەید تەهای نارد بۆ بەغدا بۆ بەدەستهێنانی پشتیوانی بەریتانیا، سمكۆ خۆیشی نامەیەكی بۆ(ویلسن)حاكمی سیاسى بەریتانیای لەعێراق نارد، بەڵام ئەم هەوڵانە سەریان نەگرت. بۆیە ئەمجارە پەیوەندی بەكەمالیەكانەوە كرد كەتازە خەریكی چالاكییەكانیان بوون لە كوردستان.لەم كاتانەدا ڕەزا شای پەهلەوی هاتە سەر حوكم و كۆتایی بەدەسەڵاتی بنەماڵەى قاجارییەكان هێنا، ڕەزا شا بەپشتیوانی وڵاتانی گەورەی دنیا توانی لە ماوەیەكی كورتدا دەسەڵات بەسەرتاسەری ئێراندا بەسەپێنێتەوە، جگە لە چەند ناوچەیەكی كوردستان كە یەكێك لەوانە ناوچەی دەسەڵاتی سمكۆ بوو. ڕەزا شا هێزێكی گەورەی لەتەبرێزەوە ناردە سەر سمكۆ، بەڵام بەهاوكاری هۆزەكانی كورد سمكۆ توانی زەبرێكی كوشندەیان لێبدات. بەمەش ناوچەی دەسەڵاتی سمكۆ بۆ دەوروبەری(سنە) فراوانبوو سمكۆ توانی بۆ ماوەی چوارساڵ لەبەرامبەر هێرش و پەلامارەكانی ڕەزا شادا خۆی ڕابگرێت و لەزۆربەی شەڕەكانیشدا سەركەوتوو بوو  بۆ ئازاد كردنی شاری(سنە) سمكۆ پەیوەندی بە(مەحموود خانی كانی سانان) و (مەحموود خانی دزڵی) و (سەردار ڕەشید) ەوە كرد، هەموو لایەك بۆ ئەم مەبەستە هاو هەڵوێست بوون، بەڵام پەلاماری لە ناكاوی هێزەكانی ئێران بۆ سەر ناوچەكانی عەشیرەتی شكاك، ڕێگای ڕزگاركردنی سنەو ناوچەكانی باشووری لەسمكۆ گرت، ئەمەو وێڕای ئەوەی عەشیرەتەكانی(لوڕستان) یش ئامەدەییان نیشاندابوو بۆ هاتنە ڕیزی بزووتنەوەكەی سمكۆ و،كوردانی بندەستی عێراق و توركیاش پەیوەندی دۆستایەتییان لەگەڵ سمكۆ دامەزراند بوو. لە هاوینی 1922ز شەڕی گەورەی شەركەیازی لەنێوان هێزەكانی سمكۆو سوپای ئێران دا هەڵگیرسا، هەرچەندە كوردەكان بۆ ماوەیەك خۆیان ڕاگرت، بەڵام لەكۆتاییدا هێزەكانی سمكۆ شكستیان خواردوو ناوچەكەیان دەستی بەسەرداگیرا.سمكۆ پەنای بردە بەر توركیا، لەئەنجامی پەلاماری توركەكانیش ژنەكەی كوژراو كوڕێكیشی بەدیل گیرا. بۆیە ئەمجارە سمكۆ ڕوویكردە باشووری كوردستان ساڵی 1923ز لەلایەن شێخ مەحموودەوە پێشوازییەكی شاهانەی لێكرا.
سمكۆ لەسەر داوای ئینگلیزەكان بڕیاریدا بگەڕێتەوە خۆرهەڵاتی كوردستان بەو پێ یەی ئینگلیز داوای لەدەسەڵاتدارانی ئێران كردووە لەسمكۆ خۆشبن پاش ئەوەی سمكۆ لەهاوكاری ئینگلیزو توركە كەمالییەكان بێ ئومێد بوو،ئەمریكاش نەیدەویست تەرازووی هێزەكان لەناوچەكە تێك بچێت، بۆیە ئەم جارەیان سمكۆ ویستی هاوكاری یەكێتی سۆڤیەت مسۆگەر بكات، بەڵام ئەمەشی بۆ جێبەجێ نەبوو، چونكە سۆڤیەت ڕێككەوتننامەی دۆستایەتی و هاوكاری لەگەڵ هەردوو ڕژێمی ڕەزاشای پەهلەوی و مستەفا كەمال ئەتاتورك مۆركرد بوو. بۆیە سەرەنجام لەسەر داواكەی ئینگلیز دەگەرێتەوە بۆ خۆرهەڵاتی كوردستان. بەڵام كاتێك تێدەگات ڕەزاشا نیازی پاك نییە لەساڵی 1925ز و لەژێر كاریگەری شۆڕشەكەی شێخ سەعیدی پیران كە لە باكووری كوردستان دژی كەمالییەكان هەڵگیرسا. دەستدەكاتەوە بەشۆڕش، بەڵام ئەمجارەشیان ڕووبەڕووی شكست دەبێتەوە و پەراگەندەی سەر سنورەكانی توركیا ـــ عێراق ـــ ئێران ـــ دەبێت تا ساڵی 1930ز، ئەو كاتەی پەیامێكی لێبووردنی لەتەبرێزەوە پێدەگات، وێڕای بڕیاری دانانی بەحاكمی ناوچەی شنۆ. سمكۆ كەوتە هەڵەیەكی سیاسی گەورەوەكە بڕوای بەم بەڵێنی لێبوردنە كرد، چونكە هەر ئەمساڵە بەهەمان شێوەی جەعفەر ئاغای برای بە پیلانێكی داڕێژراو كوژرا. بەكۆتایی ژیانیشی كۆتایی بە جووڵانەوە سیاسیەكانی هات.

3- شۆڕشی شێخ سەعیدی پیران 1925ز :-
ساڵی 1925 لەماوەی خەریكبوونی بەریتانیا و فەرەنسا و كۆمەڵەی گەلان بەكێشەی ویلایەتی موسڵ و دیاریكردنی سنوری كۆماری توركیای نوێ لەگەڵ ڕژێمی پاشایەتی عێراق دا،شۆڕشێكی گەورەی نەتەوەیی لەباكووری كوردستان لەهەرێمی دیاربەكر و دەورووپشتی دا بەڕێبەرایەتی شێخ سەعیدی پیران بۆ بەدی هێنانی مافەكانی گەلی كورد لەسەربەخۆیی و ئازادی، هەڵگیرسا، گرنگترین هۆكارەكانی شۆڕش ئەمانە بوون:-
1- شۆڕشەكە مۆركی نەتەوەییانەی هەبوو، وەك پەرچەكردارێك لەبەرامبەر سیاسەتی پڕ لە ستەم و زۆرداری كەمالییەكان دەرهەق بەگەلی كورد، بەتایبەتی دوای پەیمانی لۆزان(1923)ز، كە نكوڵیان لەهەموو ئەو بەڵێنانە كرد، كە بەكوردیان دابوو، لەوانەش دابینكردنی مافەكانی گەلی كورد بوو لەتوركیا.
2- یاسای نوێى دەوڵەتی توركیای كەمالی، تەنها دانی بەبوونی نەتەوەیی تورك دادەنا لەتوركیاو سەرجەم نەتەوەكانی تریشی بەتورك دانابوو تەنانەت ناویان لەكوردنا بوو توركی چیایی. بەمجۆرە زمانی توركی كرا بەزمانی ڕەسمی دەوڵەت و زمانی كوردی قەدەغەكرا، هەموو ئەو یانەو ڕێكخراوو كۆمەڵە و گۆڤارە كوردیانەش كەهەبوون قەدەغەكران.                      
3- سیاسەتی ڕاگواستن و دەربەردەركردنی كورد لەسەر زەوی باب و باپیرانی بۆ خۆرئاوای ئەنادۆڵ و نیشتەجێكردنی تورك لە شوێنیاندا، هەروەها گرتن و دوورخستنەوەو كوشتنی سەركردە و تێكۆشەرانی كورد.
4- ئەو گوشارە ئابووریەی كەمالییەكان لەكوردستان دا پیادەیان دەكرد، دەستیان بەسەر بەپیترین زەویە كشتوكاڵیەكانی كورد داگرت و دەیاندابە تورك، بەمجۆرە تا دەهات جوتیارانی كورد بێ زەوی و بێكاردەمانەوە، بۆیە گرانییەكی گەورە لە كوردستان پەیدابوو، بەتایبەتیش دوای ڕەوانەكردنی ئەو ژمارە زۆرەی سەربازە توركەكان بۆ كوردستان بۆ ئەوەی پەیوەندی بازرگانى 
و ئابووری ئەم پارچەیەی كوردستان لەگەڵ بەشەكانی تردا بپچرێنن، وێڕای ئەوانەش باج و سەرانەیەكی زۆریان بەسەر خەڵكی كوردستان دا سەپاند بوو.


سەركردە نیشتمانیەكانی كورد لە ساڵی 1924 كۆبوونەوەیەكیان ئەنجامدا، لەو كۆبوونەوەیەدا  بڕیاریاندا لە ڕۆژی جەژنی نەورۆزدا (21ئازاری 1925) شۆڕش دەست پێبكەن، بەڵام كاتێك هێزێكی كەمالییەكان لەمانگی شوبات دا بەمەبەستی دەست بەسەرداگرتنی كوردستان گەیشتە گوندی پیران (بارەگای شێخ سەعید و شۆڕشگێران)، لەئەنجامدا شەڕ لەنێوان هەردوولادا دەستی پێكرد و، كوردەكان توانیان هێزەكەی تورك تێكبشكێنن. بەمجۆرە شۆڕش پێش وادەی دیاریكراوی خۆی ڕاگەیەندرا و لەماوەی دووهەفتەدا چەندین شاری گەورەی باكووری كوردستان وەك (خەرپووت، دەرسیم، موش، ئورفە، مەلاتییە، بینگۆل ، مەلاز گرد، پالو) ئازادكران،دواتر شۆڕشگێران ڕوویانكردە ڕزگاركردنی شاری دیاربەكرو دوای شەڕێكی خوێناوی و كوژرانی ژمارەیەك لەهەردوولا، شارەكە ئازاد كرا. ئازاد كردنی دیاربەكر وای لەئەنجوومەنی گەورەی نیشتمانی توركیا كرد، كۆبوونەوەیەك ســازبدەن بۆ چۆنیەتی لەنــــاوبردنی شـــۆڕش،بـــۆ ئــــەم مــەبـــەستەش ئـــەم بڕیارانەدا:- 
  1- حوكمی عورفی لەزۆربەی ویلایەتەكانی خۆرهەڵاتی توركیا(واتە باكووری كوردستان)ڕاگەیاندرا.
2- ڕەوانەكردنی (25) هەزار سەرباز لەڕێَگای هێڵی شەمەندەفەری 
سوریا لەباكووری حەڵەب، ئەویش دوای ئەوەی فەرەنسییەكان ڕێگەیان پێدان و هاوكاریان كردن و سنوری سوریایان لەبەردەم واڵاكردن.
3- ناردنی (9) تیپی پیادەو(9) لیواى تۆپخانەو (3) تیپی سوارە، پێشتریش لەتشرینی یەكەمی 1924 (6) تیپی پیادە ڕەوانەی (قارس و سەعرت و ماردین و میدیات)كرابوو.
4- بانگهێشت كردنی هەموو ئەولاوە توركانەی تەمەنیان لەنێوان (20 ــ 28)ساڵیدا بوو بۆ خزمەتی سەربازی.
5- دامەزراندنی دادگاكانی سەربەخۆیی لەدیار بەكرو ئەنقەرەو شوێنی تریشیان كە هەموو دەسەڵاتێكیان پێدرابوو لەدەركردن و جێبەجێكردنى هەربڕیارو حوكمێك سەبارەت بە خنكاندن و لەسێدارەدانی شۆڕشگێڕان.
6- عیسمەت پاشا ناسراوبە (عیسمەت ئینۆنۆ)، كە دۆستێكی نزیك مستەفا كەمال بوو، لەجێگای فەتحی بەگ كرا بەسەرۆك وەزیران، ئەویش هێزیكی تری مەشق پێكراوی چەكی تازەی خۆرئاوایی ناردە كوردستان، ئەم هێزە لە(8) تیپ بێكهاتبوو، ژمارەی سەربازەكانی لە (25) هەزار سەرباز زیاتر بوو، لەگەڵ هەشت فڕۆكەی جەنگی.دوای چەندین شەڕو ڕووبەڕووبونەوەی شۆڕشگێڕانی كورد بەرامبەر لەشكری گەورەی تورك، سەرەنجام بنكەی شۆڕشگێڕان لە(دارەخان) دەستی بەسەرداگیرا و، شێخ سەعید و دكتۆر فوئادو هاوڕێكانیان بە دیل گیران و، هەرهەمان ساڵ (1925) دوای دادگاییەكی ڕووكەش لەشاری دیاربەكر لەسێدارەدران.
وێڕای ئەو هەموو ئامادەباشی و هەنگاوانەی ئەنجوومەنی نیشتمانی توركیا گرتییە بەر بۆ سەركوتكردنی شۆڕشەكەو، هەروەها هاوكاری و پشتگیری دەوڵەتانی فەرەنساو بەریتانیاو سۆڤیەت بۆ كەمالییەكان، كەچی چەند هۆكارێكی تریش كەپەیوەندی بەكورد خۆیەوە هەبوو ڕۆڵی گرنگیان لەسەر نەكەوتنی شۆڕشەكەدا بینی،لەوانەش:
1- شۆڕش بەر لەوادەی دیاریكراوی خۆی بەرپابوو، بەمەش بەرنامەو پلانی شۆڕشەكە تێكچوو.
2- زۆربەی سەركردە سەربازییە كوردەكان، بەر لە هەڵگیرسانی شۆڕش لەلایەن كەمالییەكانەوە دەستگیر كران، بەمەش شۆڕش لەزۆربەی كادیرو شارەزایانی بێبەشكرا.
3- زۆربەی ئەوانەى سەركردایەتی شۆڕشەكەیان دەكرد، شارەزاییەكی ئەوتۆیان لەهونەری شەڕو نهێنییەكانی شۆڕش و، نەخشەدانانی ڕزگاركردنی شارەگەورەكان و چۆنیەتی بەڕێوەبردنی ئەو شارانەدا نەبوو.
4- خیانەتى چەند سەرۆك عەشیرەتێك و پەیوەندی كردنیان بەكەمالیەكانەوە، دانیشتوانی چەند شارێكیش نەهاتنە پاڵ شۆڕش و دوورە پەرێز وەستان، ئەمەش بەهۆی پڕوپاگەندەی  كەمالییەكان كە بۆ شۆڕش و سەركردەكانیان دەكرد، ناووناتۆرەی خراپیان دەدانەپاڵ و بەكۆنەپەرست و بەكرێگیراویان لە قەڵەم دەدان، هەروەها وایان بڵاوكردبۆوە كەشۆڕشەكە بەفیتی دوژمنانی دەرەوە هەڵگیرساوە. بەڵام ڕاستییەكەی ئەمانە جگە لە پڕوپاگەندە توركە كەمالییەكان هیچی ترنەبوون، چونكەلەكاتی دادگاییكردنی سەركردەكانی شۆڕش هەموو ئەم پڕوپاگەندانەی كەمالییەكان بۆ شۆڕش و سەركردەكانی شۆڕشیان هەڵبەستبوو، بەدرۆ خرانەوە.






4 - شۆڕشی ئاگری داغ(ئارارات)1927 - 1931ز:-
پاش سەركوتكردنی شۆڕشەكەی شێخ سەعیدی پیران، كەمالییەكان توندتر لەجاران دەستیان دایە سیاسەتی ڕاگواستنی كورد و بەزۆركردن بە تورك و تواندنەوەی كورد. بۆیە ڕۆشنبیران و نیشتمانپەروەرانی كورد بە یەكخستنی دەنگیان و وەستانەوە لەبەرامبەر ئەو سیاسەتە پڕ لەستەمە نەتەوەییەی كەمالییەكان، ساڵی 1927لەناوچەی(بیحەمدون)لە لوبنان كۆنگرەیەكیان بەست و تیایدا بڕیاری دامەزراندنی كۆمەڵەی(خۆیبون)درا.
خۆیبون بڕیاریدا چیای ئاگری داغ لەباكووری كوردستان بكرێتە مەڵبەندى هەڵگیرساندنی شۆڕش دژی كەمالییەكان و سەركردایەتی شۆڕشەكەش بەجەنەراڵ ئیحسان نوری پاشا سپێردرا، كە ئەفسەرێكی كورد بوو لەسوپای عوسمانی خەڵكی شاری بەدلیس بوو.
 لە 28 تشرینی دووەمى ساڵی 1927دا سەربەخۆیی كوردستان لەچیای (ئاگری داغ)ەوە ڕاگەیەندراو ئاڵای كوردستان هەڵكرا، دوای ئەوەی      پارتیزانەكانی كورد بە سەرۆكایەتی ئیحسان نوری پاشا توانیان ناوچەكە ئازاد بكەن، لەسەربازی تورك. دواتر هێزەكانی تورك لەهەموولایەكەوە پەلاماری ئەو ناوچە سەختەی كوردستانیدا، بەڵام كوردەكان زەبرێكی كوشندەیان لێوە شاندن و زیانی سەدەها كوژراو و بریندارو دیلیان لێدان، وێڕای خستنەخوارەوەی (12) فڕۆكەى جەنگی، دەست بەسەرداگرتنی(60) ڕەشاش و(60)تۆپ و(50) مەترە لۆزو (150) چادرو (3) هەزار تفەنگ و (50) بار ئازووقە، زیاتر لە (4) هەزار سەربازیش لەڕیزەكانی سوپای توركدا ڕایانكرد. بەمجۆرە ناوچەیەكی فراوان لە (وان و ئاگری و  ئیغیدیرو بایەزیدو قارس و موش) كەوتە دەست شۆڕشگێڕان.
كاتێك حكومەتی توركیا سەیری كرد بینی تەنها دوو فەیلەقی (7،8) و پاشماوەی چەند فەیلەقێكی تر لەناوچەكە مابوونەوە،بۆیە بڕیاریدا.
لەدایكبووانی ساڵانی (1901 ـــ 1906) بۆ خزمەتی سەربازی بانگهێشت بكات، هەروەها توركەكان ڕایانگەیاند كەئەم هێزانەیان بۆ لێدانی دزو چەتە و ڕێگرەكانەكە لەدیوی سنوری ئێرانەوە دزەیان كردووە و هاتونەتە نێو سنوری توركیا.
دوای ئەوەی هێرشێكی بەربڵاوی تورك دەستی پێكرد، هەرچی گوند و كێڵگەی كشتوكاڵی هاتە سەر ڕێیان ئاگریان تێبەرداو سووتاندیان ، بەڵام بەمەش نەیانتوانی بەسەر شۆڕشگێڕاندا زاڵ بن. بۆیە دواجار كەمالییەكان پەنایان بردە بەر حكومەتی ڕەزا شای پەهلەوی لەئێران و ئەویش ڕەزامەندی خۆی لەسەر بەكارهێنانی خاكی ئێران لەلایەن توركەكانەوە پیشاندا بۆ لێدان و گەمارۆدانی شۆڕشگێڕان، بەمجۆرە دوای شەڕێكی نابەرامبەر دەستەویەخە، هێزەكانی تورك لەهەموو لایەكەوە گەمارۆی بنكەی شۆڕشگێڕانیان لەچیای (ئاگری داغ)دا داو داگیریان كردەوە و خەڵكێكی زۆریشیان كوشت.
5 - ڕاپەرینى بەردەركى سەرا لە سلێمانى : 
    لە 6 ئەیلولى  1930  لەبەردەركى سەراى حكومەت لە سلێمانى راپەرینێكى جەماوەرى هەڵگیرسا كە تیایدا بۆ یەكەمجار بوو خوێندەواران و رۆشنبیران ( مامۆستایان ، فەرمانبەران ، قوتابیان ) شانبەشانى پیاوماقولان و كاسبكاران و بازرگان و جووتیاران و كرێكاران جڵەوى سەركردایەتى ڕاپەرینەكە بگرنە دەست و بەشدارى تێدا بكەن . گرنگترین هۆكارەكانى بریتى بوون لە : 
  1 . پەیمانى عێراق – بەریتانى ساڵى 1930 هیچ بەندێكى لە بارەى كوردو مافەكانى گەلى كورد لە باشوورى كوردستان تێدا نەبوو . 
 2. ئەو كاتەى سیاسەتمەداران رۆشنبیرانى عەرەب لە عێراق رێگایان پێدرابوو پارت و رێكخراو و كۆمەڵەى سیاسى دابمەزرێنن، بەڵام كورد لەو مافە بێبەش كرابوو.
 3. نائومێدبوونى كورد لەوەى كە مافەكانیان لە چوارچێوەى عێراق دا ،یان لەلایەن كۆمەڵەى گەلانەوە دابین بكرێت .
 4. ئارەزووى كورد بۆ سەربەخۆى و بەرێوەبردنى كوردستان لەلایەن كورد خۆیەوە، بۆ نموونە لەو گەشتەى كە وەفدێكى حكومەتى عێراقى بۆ شارەكانى ( كەركوك – هەولێر – سلێمانى ) كردى و لەگەڵ پیاوماقولان و نوێنەرانى شارەكان كۆبوونەوە بۆیان دەركەوت  كە خەڵكى كوردستان دەیانەوێ سەربەخۆ بن و لە عێراق جیاببنەوە. 
5- لادانى تۆفیق وەهبى لە پۆستى موتەسەریف (پارێزگار)ى سلێمانى كەنیشتمان پەروەردێكى ناودارو كورد پەروەرێكى تێكۆشەر بوو.
    رۆژى 6 ئەیلول كە بڕیار بوو هەڵبژاردنى ئەنجوومەنى نوێنەران ئەنجام بدرێت، خۆپێشاندەران  لەبەردەم دەركى سەرا كۆبوونەوە ( فایەق بێكەس) ى شاعیر و نیشتمان پەروەر لە ریزى پێشەوەى ئەو كەسانە بوو كە قوتابیانى كۆكردبۆوە  و دواتریش چین و توێژە كۆمەڵایەتیەكانى تریش هاتنە ریزى خۆپێشاندەران و دەرگاى دوكان و بازارەكان داخران و ژمارەى خۆپێشاندەران  گەیشتە ( 2 تا 3 ) هەزار كەس . حكومەت بۆ سەركوتكردنى ڕاپەرینەكە هێزێكى رەوانەى شوێنى رووداوەكە كرد، ئەم هێزە كەوتە گوللەبارنكردنى خەڵكەكە و ژمارەیەكیان لێكوشتن و ژمارەیەكیشیان بریندار كرد.
     ئەمڕۆژە هەستى زۆر لە شاعیرانى كوردى ئەو سەردەمە جوڵاند  بە تایبەتى ( پیرەمێرد – حەمدى – بێكەس -  گۆران – ئەخۆل )  كە چەندین هۆنراوەیان بۆ هۆنیوەتەوە و بە ( رۆژە  رەشەكە) ناویان بردووە. 
ئەم راپەرینە  چەند نیشانەیەكى تایبەت بەخۆى هەبوو كە جیاى دەكاتەوە لە شۆڕش و ڕاپەرینەكانى پێش خۆى لەوانە:
1. لە جیاتى شێخ و سەرۆك عەشیرەت و دەرەبەگە گەورەكان ، ئەمجاریان رۆشنبیران ( مامۆستایان، فەرمانبەران، قوتابیان و پیاوماقولان و كاسبكاران و بازرگانەكان ) سەركردایەتى ڕاپەرینەكەیان دەكرد .
 2. بەر لە شەڕ و بەیەكدادانى سەربازى، كارى سیاسى ئاشتیانە و شێوازى دبلۆماسیانە تاقیكرایەوە، وەك( خۆپیشاندان، مانگرتن، نووسین و یاداشت و داواكردنى  گفتوگۆ ) . 
3. لە نێو ئەو یاداشتانەى بۆ كۆمەڵەى گەلان بەرزكرانەوە، ژنانى كورد ڕۆلێكى بەرچاویان بینى بۆ داواكردنى مافەكانى كورد . یاداشتەكەى حەپسەخانى نەقیب نموونەى ئەو ڕاستیەیە .
 4. لە جیاتى ناوچە شاخاوییە سەختەكان، ئمجارە ناوەندى شارەكان (قوتابخانە و بازاڕ و دامودەزگا حكومیەكان ) كرانە مەڵبەندى چالاكى شۆڕشگێرانە و ڕاپەرین،تا ئەو كاتەى شێخ مەحمود لە گوندى پیران لەسەر سنورى عێراق - ئێران نیشتەجێ بوو ،دواى راپەرینەكەى بەردەركى سەرا، ژمارەیەك لە كەس و كارى قوربانیانى راپەرینەكە چوونە لاى شێخ و داوایان لێكرد تۆڵیان بۆ بستێنێتەوە، هەروەها ژمارەیەكیش لە خەڵك لە نێویاندا ئەفسەران و رووناكبیرانیش هەبوون پشتگیرى و ئامادەیى خۆیان نیشاندا بۆ سەر لەنوێ دەست پێكردنەوەى شۆڕش . 
  شێخ مەحمود یەكسەر دەستى نەدایەوە چەك ، سەرەتا چەند بروسكەو یاداشتێكى ئاراستەى كاربەدەستانى حكومەتى عێًراقى و مەندوبى سامى بەریتانى لە بەغدا و كۆمەڵەى گەلان كرد . لەو یاداشتانەدا شێخ كوشتارەكەى بەردەركى سەرا و دەستگیركردنى رۆشنبیران و پیاوماقوڵانى كورد و رەفتارى خراپى سەرانى حكومەتى عێراقى تێدا رون كردبۆوە.
     هەروەها داوایكرد  بوو كرد پێویستە حكومەت سەرجەم دەزگا مەدەنى و سیاسییە عەرەبیەكانى لە كوردستان هەر لە زاخۆوە تا خانەقین بكێشێتەوە و دامودوزگاى كوردى لەو ناوچانەدا دابمەزرێندرێن جا لە ژێر سەرپەرشتى هەر دەوڵەتێكى گەورەى تر كە كۆمەڵەى گەلان دەست نیشانى بكات. 
 كە شێخ مەحمود وەڵامى نەدرایەوە دەستى بەسەر بەشێكى زۆرى ناوچەكانى سلێمانىدا گرت، ئینجا بۆ ئازادكردنى كەركوك بەرەو گەرمیان پێشڕەویان كرد . سەرئەنجام لە ساڵى 1931 ز لە ئاوباریك  شەڕ لە نێوان هێزەكانى شێخ و لە شكرى عێراقى روویدا . لەم شەڕەدا هێزى ئاسمانى بەریتانى و هێزەكانى پیادە و سوارەى حكومەت و هێزەكانى (لیڤى) بەشداریانكرد. دواى ئەوەى شێخ مەحمود شكستى خوارد جارێكىتر روویكردەوە سەر سنورى ئێران ، بەڵام ئەمجارەیان حكومەتى ڕەزا شاى پەهلەوى بەپێى ئەوەى كە لە ساڵى 1929 ز  لەگەڵ حكومەتى پاشایەتى عێراق رێككەوتبوو لەسەر لێدانى بزوتنەوەى نەتەوەیى كورد ، بۆیە شێخ بەناچارى لە 13 مایسى 1931 ز دا خۆیدا بەدەستەوە و بەدەست بەسەرى نێردرا بۆ (سەماوە) لە باشوورى عێراق. بەمەش جوڵانەوە سیاسییەكانى شێخ مەحمود كۆتاییان پێهات.

6 - شۆڕشی دەرسیم 1937ز :-
لەڕابردوودا زۆربەی كات هەرێمی دەرسیم سەربەخۆیی خۆی پاراستووە، تەنانەت لەسەردەمی عوسمانییەكاندا ماوەیەك لەلایەن دەوڵەتەوە بەویلایەتی (كوردستان) ناودەبرا. دوای جەنگی یەكەمی جیهانیش خەڵكی هەرێمەكە بۆ بە دەستهێنانی سەربەخۆییان ڕاپەڕینێكیان دژی كەمالییەكان بەناوی ڕاپەڕینی (كۆچگیری) یەوە بەرپاكرد، بەڵام ڕاپەڕینەكە دڕندانە سەركوتكراو ژمارەیەكی زۆریش ژن و منداڵ و خەڵكی ناوچەكە كوژران و، گوندێكی زۆر سوتێندران و خەڵكێكی زۆریش ڕاگوێزران دەربەدەر بوون. ئەم سیاسەتە پڕ لە زەبرو زەنگەی كەمالییەكان دژی كورد بەكاریان دەهێنا لەبیستەكان و سییەكانی سەدەی بیستەم، وەك پێشتر باسكرابوو بەهۆی هەڵگیرسانی شۆڕشی شێخ سەعیدی پیران وشۆڕشی ئاگری داغ و دواتریش ڕاپەڕینی دەرسیم بەڕێبەرایەتی سەید ڕەزای دەرسیم.
لەگەڵ سەرەتای هاوینی 1936 بارودۆخی هەرێمی دەرسیم تێكچوو. بەهۆی ئەو هەموو هێزە سەربازیە و دام ودەزگا سەركوتكەرانەى كە توركیا لەناوچەكە دایمەزراندو دواتریش ئەو گەمارۆ سەختەی كەسەركردەی هێزەكانی توركیا لە ناوچەكە(ئالب دۆغان)سەپاندبووی بەسەر دانیشتوانی ئەو هەرێمە، ئەم هۆیانە و زۆری تریش كە پەیوەندی بەسیاسەتی شۆڤێنیانەی كەمالییەكانە وە هەبوو،بوو بەهۆی بێزاری و ڕق وقینی كوردەكان بەرامبەر  كەمالییەكان و بەئاشكرا خەڵك ڕووبەڕووی كەمالییەكان دەبۆوە و ناڕەزاییان دەردەبڕی، تەنانەت كار گەیشتە ئەوەی مستەفا كەمال (ئەتاتورك) بەڕاشكاوی لەكۆبوونەوەی ئەنجوومەنی گەورەی نیشتمانی توركیا لەساڵی 1936دابڵێت: (گرنگترین مەسەلەی باری ناوخۆی ئێمە گیروگرفتی دەرسیمە، لەبەر ئەوە و بۆ بنبڕكردنی ئەو كوانە كوشندەیەو، بۆ ئەوەی بتوانین خێراتر بڕیاربدەین، پێویستە حكومەت دەسەڵاتێكی فراوان و بێ سنوری بدرێتێ).
هەروەها ئەو گرانی و برسێتی و بێكاریەی كەلەئەنجامی قەیرانی ئابووری جیهانی ساڵانی(1929 ـــ 1932) دروستبوو، كوردستانیشی گرتبۆوە.
سەید ڕەزا بۆ ئەوەی ناوچەكە لەشەڕ دووربخاتەوە چەند جارێك نامەی بۆ(ئالب دۆغان)نارد، تەنانەت جارێكیان كوڕێكی خۆی نارد بۆ وتووێژ، بەڵام بەفێڵ گرتیان و دواتر كوشتیان. بۆیە شۆڕش لە زستانى 1937زدا دەستی پێكردو. شۆڕشگێڕان چەندین سەركەوتنی گەورەیان بەسەر هێزەكانی توركدا بەدەست هێنا، بۆیە توركیا بڕیاری دا هێزێكی گەورەی پڕ مەشق و پشت ئەستوور بەچەكی قورس و فڕۆكەی جەنگی ڕەوانەی دەرسیم بكات، تەنانەت سەرۆك وەزیران (عیسمەت ئینۆنۆ) خۆی سەركردایەتی سوپای توركیای گرتە ئەستۆ،لەپەلامارێكی گەورەدا ڕووبەرێكی فراوانی لەدارستان و كێڵگەو گوندەكانی دەرسیمی ئاگرتێبەردا بەوبیانووەی شوێنی خۆحەشاردانی شۆڕشگێڕانە.ئینجا چەندین شەڕی قورسی نا هاوتا لەنێوان هەردوولادا هەڵگیرسا كەتیایدا كوردەكان ئازایانە بەرگریان كرد، بەڵام لەبەرامبەر لەشكری گەورەو پڕچەك و مەشق پێكراو و فڕۆكەی جەنگی توركیا  نەیانتوانی خۆیان ڕابگرن و تەنانەت لەشەڕێكیاندا سەید ڕەزا خۆی كەتەمەنی (75) ساڵ بوو بەقورسی برینداربوو.
زستانی ساڵی 1937زۆر سەخت بوو، خەڵكێكی زۆریش ئاوارەو دەربەدەر ببوون بێ جێگاو شوێنی حەوانەوە بوون و، شۆڕشگێڕانیش ئازووقەو تەقەمەنیان زۆر كەم ببوو لەچیا سەختەكانی دەرسیم. لەو كاتانەدا(ئالب دۆغان) نامەیەكی بۆ سەید ڕەزا ناردو بەناوی حكومەتی توركیاوە  ئامادەیی خۆی بۆ گفتوگۆ دەربڕی، بۆیە سەید ڕەزا بۆ گفتوگۆ چوو بۆ شاری(ئەرزنجان)لەو پەڕی باكووری كوردستان، بەڵام لەوێ یەكسەر دەستگیریان كردو دوای دادگاییەكی ڕووكەشانە خۆی و(یانزدە)كەس لەهاوڕێكانی لەسێدارەدران.

  7 - شۆڕشەكانی بارزان:-
أ- شۆڕشی یەكەمی بارزان بە سەرۆكایەتی شێخ ئەحمەدی بارزان(1931 - 1932)ز:-
دوای لەسێدارەدانی شێخ عەبدولسەلام بارزانی،شێخ ئەحمەدی برای جڵەوی سەركردایەتی بارزانی گرتە دەست، كەئەو كاتە تەمەنی 18ساڵان بوو.شێخ ئەحمەد بەتوندی پابەندی ڕێبازی شۆڕشگێڕانەی شێخ عەبدولسەلام و داب و نەریتە باشەكانی ناوچەكە بوو. لەئەنجامی بەهێزی هەستی نیشتمانپەروەریەوە شێخ ئەحمەد لەساڵی 1919ز داهێزێكی بۆ یارمەتیدانی شۆڕشەكەی شێخ مەحمود نارد،بەڵام بەهۆی ڕێگری ئینگلیزەكانەوە كاتێك هێزەكە گەیشتە ناوچەكە شۆڕشەكەی شێخ مەحمود كپ كرابۆوە.
ئینگلیزەكان بڕیاریاندا زەبرێكی توند لەناوچەی بارزان بدەن و خەڵكەكەشی دەربەدەربكەن و لەجێگای ئەواندا ئاشووریەكان نیشتەجێ بكەن. لەمانگی تشرینی دووەمی 1919ز دا (كۆلۆنێل بیل)ی حاكمی موسڵ لەگەڵ (كابتن سكۆت)ی حاكمی ئاكرێ گەشتێكیان بەناوچەكانی سورچی و زێباری و بارزان دا كردو دەستیانكرد بەهەڕەشەكردن بەسزادانی شێخ ئەحمەد و، سەپاندنی سزاو باجی گەورە بەسەر سەرۆك عەشیرەتەكانی ناوچەكە، كاتێكیش چوونە بارزان شێخ ئەحمەد پێشوازی لێنەكردن، زێباریەكان و بارزانیەكانیش بۆسەیەكیان بۆ ئەم دوو حاكمەی ئینگلیز نایەوەو هەردووكیان كوشتن، دواتریش دەستیان بەسەر شاری (ئاكرێ)دا گرت.
لەبەهاری ساڵی 1920ز دا ئینگلیز هێزێكی زۆری (لیڤى) ئاشووریەكانی ناردە سەربارزان و چەند شەڕێكی خوێناوی لەنێوانیاندا ڕوویدا. بەڵام زۆری پێنە چوو كاتێك هەردوولا دركیان بەو نەخشە خراپەی ئینگلیز كردو شەڕەكانیان كۆتایی پێهێناو پەیوەندییەكانیشیان ئاسایی كردەوە. ئینگلیز ئەمجارە ویستی بەهەر نرخێك بێت شێخ ئەحمەد بەلای خۆیدا ڕابكێشێت جارێك بەهەڕەشەو جارێكی تر بەپارەو خەڵەتاندن. بەڵام شێخ ئەحمەد هەڵوێستی خۆی نەگۆڕی و ئامادە نەبوو مل بۆ داگیركاران كەچ بكات.
شێخ ئەحمەد هەمیشە لەگەڵ بەرپرسە بەریتانییەكاندا جەختی لەسەر ئەوە دەكردەوە كەپارەو سامان و شۆێنی بەرزی ناوێ، بەڵكو دەیەوێ لەسەر زێدی باب و باپیرانی خۆیان بەئازادی بژین، بەڵام ئینگلیزەكان بەردەوام مەترسی دەست پێكردنی شۆڕشیان هەبوو لەناوچەكە. بۆیە ئەمجارە دەسەڵاتدارانی حكومەتی عێراق و ئینگلیز پەنایان بردە بەرهاندانی عەشیرەتەكانی تر بۆ لێدانی بارزانییەكان، بەڵام ئەم پیلانەشیان سەری نەگرت.بۆیە هێزەكانی حكومەتی عێراقی خۆیان هێرشیان كردە سەر ناوچەی بارزان و لەشەڕی(بەرقی بەگ)لە9 كانونی یەكەمی 1931ز دا بارزانیەكان كە ژمارەیان لە (80) كەس تێنەدەپەڕی توانیان فەوجێكی سەربازی حكومەتی عێراقی، كە فڕۆكەیەكی جەنگیش پاڵپشتی دەكردن، تێكبشكێنن .
 لەم شەڕەدا ژمارەیەك سەرباز كوژران و ژمارەیەكیش بەدیل گیران، پێنج جەنگاوەری بارزانیش شەهیدبوون. لەئەنجامی ئەم تێكشكانەدا ئەمجارەیان هێزەكانی حكومەتی عێراق بەپاڵپشتی چەكی ئاسمانی بەریتانیا هێرشێكی گەورەیان كردە سەر گوندەكانی بارزان و دڕاندانە بۆمبا بارانیان كردن، بەڵام لەگەڵ ئەوەشدا بارزانییەكان لە شەڕی (دۆلاڤاژی) لە نیسانی 1932ز داو بەسەرۆكایەتی مستەفا بارزانی داستانێكی تریان تۆماركرد. بۆیە دوژمن داوای شەڕوە ستاندنی كردو بۆ ماوەی دوو هەفتە شەڕ وەستا. بەڵام زۆری نەبرد هێزی ئاسمانی بەریتانیا دەستیان كردەوە بەهێرشكردن، شێخ ئەحمەد و هەڤاڵەكانی كاتێك زانیان ناتوانن لەبەرامبەر هێرشی  چڕو پڕی هێزە ئاسمانییەكانی بەریتانیا بوەستن، پەنایان بردە بەر خاكی توركیا. لەبەهاری ساڵی 1933دا دەسەڵاتدارانی توركیا شێخ ئەحمەدیان تەسلیم بەحكومەتی عێراق كردەوە.شێخ ئەحمەد و مستەفا بارزانی و خێزانەكانی تر بۆ موسڵ و لەوێوە بۆ بەغداو دواتریش بۆ ناسریە گوازرانەوە.دوای ئەمەش ناوچەی بارزان بەتەواوی هێمن و ئارام نەبۆوە، چونكە ئەو لێبوردنە گشتییەی كە حكومەتی عێراقی و ئینگلیزەكان  دەریانكردبوو بۆ بارزانیەكان ڕاست دەرنەچوو. بۆیە (خەلیل خۆشەوی و ئەحمەد نادر و عەبدوڵڵا كركە مویی) پەنایان بردە بەر چیای (گۆڤەند)و خۆیان بەدەستەوەنەدا.
ئەحمەد نادر لە ئەیلولی 1935لەشەڕێكی هێزەكانی توركدا كە هاوكاری هێزێكی عێراقیان دەكرد بۆ دەستگیركردنی ئەم شۆڕشگێڕانە، كوژرا، هەر لەو شەڕەدا (عەبدوڵڵا كركەمویی) بەبرینداری كەوتە دەست هێزەكانی حكومەتی عێراق. بەڵام خەلیل خۆشەوی و(30) كەس لە هەڤاڵانی توانیان خۆیان لەئابڵوقەی هێزەكانی عێراق و توركیا ڕزگاربكەن و لەئەشكەوتێكی ناوچەی (ڕێكان) دامانەوە، بەڵام لە هەموو لایەكەوە گەمارۆدران و پاش شەڕێكی قارەمانانە هەر هەموویان شەهید كران.
لەساڵی 1939ز دەسەڵاتدارانی حكومەتی عێراق دوای ئەوەی ناوچەى بارزان ئارام بۆوە، شێخ ئەحمەد و مەلا مستەفاو خێزانە بارزانییەكانیان بۆ بەندیخانەی (سلێمانی) گواستەوە.ئەمەش دەرفەتێكی لەباری بۆ ڕەخســاندن تا پەیوەندی بكەن بەخەڵكی بارزان پاش ئەوەی دەسەڵاتداران ڕێگایان دا بەچەندین خێزان سەردانیان بكەن. هەر لەسلێمانی پەیوەندی لەنێوان حیزبی هیواو مستەفا بارزانی و چەند كەسایەتێكی نیشتمانپەروەری تر دروستبوو. بۆیە لە هاوینی ساڵی 1943ز مستەفا بارزانی و دووكەس لە هەڤاڵانی بەیارمەتی حیزبی هیواو چەند كەسێكی نیشتمانپەروەری كورد لەسلێمانی دەرباز بوو بەخاكی ئێراندا گەڕایەوە ناوچەی بارزان و سەر لەنوێ دژی حكومەتی عێراقی و ئینگلیز دەستی بەشۆڕش كردەوە.

ب - شۆڕشی دووەمی بارزان بەسەرۆكایەتی مستەفا بارزانی(1943 - 1945):- 
دوای ئەوەی مستەفا بارزانی و دوو كەس لەهەڤاڵەكانی توانیان بەیارمەتی حیزبی هیواو بەهاوكاری شێخ لەتیف كوڕی شێخ مەحموودی حەفید ساڵی 1943ز لــــــە سلێمانی دەربازبن، لەڕێگای خۆرهەڵاتی كوردستانەوە هەر ئەو ساڵە خۆیان گەیاندەوە ناوچەی بارزان و ژمارەیەكی زۆری خەڵك پەیوەندییان بەبارزانیەوە كردو ئەویش لەماوەیەكی كورتدا دەستی بەسەر ناوچەى بارزاندا گرت. حكومەتی عێراقی زانی كەلەڕێگای بەكارهێنانی هێزەوە ناگاتە هیچ ئاكامێك پەنای بردە بەر گفتوگۆ، مستەفا بارزانیش گەڕانەوەی شێخ ئەحمەد و سەرجەم دوورخراوەكانی تری كردە مەرجی گفتوگۆ، حكومەت داواكەی بارزانی جێبە جێكردو شەڕ ڕاوەستا و ڕێككەوتننامەیەك لەنێوان بارزانی و حكومەتی نوری سەعید دا مۆركرا. گرنگترین داواكارییەكانی بارزانی لەم ڕێككەوتننەدا بریتی بوو لـــە:-
1- لادان و گواستنەوەی ئەو فەرمانبەرانەی كە بەهەڵسوكەوتی  خراپ و بەرتیل خۆری تاوانبار بوون.
2- دامەزراندنی ویلایەتی كوردستان كەپێكهاتبێ لەلیواكانی(كەركوك، هەولێر، سلێمانی،قەزا كوردنشینەكانی لیوای موسڵ و لیوای دیالەو لیوای كوت).
3- ناسینی زمانی كوردی بەزمانی ڕەسمی.
4- دامەزراندنی وەزیرێكی كورد ببێتە بەرپرسی ویلایەتى كوردستان.
5- دامەزراندنی یاریدەدەری وەزیری كورد لەهەر وەزارەتێكی دەوڵەتدا.

6- بژاردنەوەی ئەو زیانانەی كەبەر خەڵك كەوتوون.
7- دروستكردنی قوتابخانەو نەخۆشخانەو كردنەوەی ڕێگاو بان و ئاوەدانكردنەوەی ناوچەكە.
دوای ئەوەی ساڵی 1944ز وەزارەتەكەی نوری سەعید دەستی لەكار كێشایەوە، وەزارەتێكی نوێ بەسەرۆكایەتی(حەمدی پاچەچی)پێكهات. وەزارەتی نوێ ڕایگەیاند كەپابەندی ئەو ڕێككەوتننامەیە نابێت كە وەزارەتەكەی نوری سەعید ئەنجامیداوە، هەموو ئەمانەش شانۆگەریەك بوو بەریتانیا ڕێكیخستبوو، ئەنجامەكەشی سەر لەنوێ هەڵگیرسانەوەی شۆڕش بوو لەساڵی 1945ز دا.
ئەمجارەیان ژمارەیەكی زۆر لە ڕۆشنبیران و سەرباز و ئەفسەرانی كورد ڕیزەكانی سوپای عێراقیان جێهێشت و چوونە پاڵ شۆڕش. بارزانی لەزستانی 1945دا لەگەڵ ئەم ڕۆشنبیرو ئەفسەرانەدا (لیژنەی ئازادی)یان دامەزراند بۆ داواكردنی مافەكانی گەلی كورد. هەروەها بارزانی پەیوەندی بەعەشیرەتە كوردیەكانیشەوە كرد لەناوچە جیاجیاكانی كوردستان، دواتریش هەر لەبارەی مافەكانی گەلی كوردەوە یاداشتێكی ئاراستەی حكومەتی عێراقی و باڵێوزی بەریتانیاو باڵیۆزخانەی دەوڵەتانی تركرد لەبەغداد. حكومەتی عێراق گوێی بەداواكانی بارزانی نەداو لەهاوینی 1945ز لەنێو مەخفەری مێرگە سوور (وەلی بەگ)یان كوشت كە بۆ چارەسەركردنی كێشەی هاووڵاتیان ڕووی لە مەخفەرەكە كردبوو، ئەمەش بوو بەهۆی بێزاری و توڕەیی خەڵكی ناوچەكە چونكە (وەلی بەگ) ڕێزو پلەو پایەی لەنێو خەڵكدا زۆر بوو، هەرچەندە بارزانی هەوڵیدا بارودۆخەكە ئارام بكاتەوە، بەڵام حكومەتی عێراق لەدەرفەتێكی تر دەگەڕا بۆ سەپاندنەوەی دەسەڵاتی بەسەر ناوچەی بارزان دالەم ڕوانگەیەشەوە  ئینگلیز هاندەرێكی سەرەكی حكومەتی عێراقی بوو، بۆیە جارێكی تر هێزی ئاسمانی بەریتانیا ناوچەكەی بۆردومان كرد لەگەڵ ئەوەشدا هێزەكانی كورد لەچەند شەڕێكدا كە گرنگترینیان شەڕى (مەیدان مۆریك) بوو لەپایزی 1945ز دا زەبری كوشندەیان لەسوپای عێراقی دا.
     حكومەتی عێراقی توانی بەپارەو سامان چەند عەشیرەتێكی كورد بۆ لای خۆی ڕابكێشێت و بیانخاتە سەنگەری دژی شۆڕشەوە. بارزانی كاتێك هەستی كرد ناتوانێت لەبەرامبەر سوپای عێراقیی و فڕۆكەكانی بەریتانیا دا تاسەر بەرگری بكات، بۆیە دوای وتووێژ و ڕاگۆڕینەوە لەگەڵ لیژنەی ئازادی و شێخ ئەحمەد بارزانی، بڕیاریدا پەنا ببەنە بەر خۆرهەڵاتی كوردستان كە لەو كاتەدا خەریكی مەراسیمی دامەزراندنی كۆماری كوردستان بوو لەمەهاباد. بەمجۆرە بەدرێژایی ساڵانی جەنگی دووەمی جیهانی، باشووری كوردستان لە خەباتێكی سیاسی و چەكداری بێ پسانەوە دابوو، تەنانەت پاش 
كۆتایی هاتنی جەنگیش ئەم خەباتە درێژەی هەبوو، باشترین نموومەش ڕاپەڕینی گاورباغی بوو لە ساڵی 1946ز لەشاری كەركوك، كەكرێكارانی كۆمپانیای نەوتی كەركوك بۆ بەدیهێنانی مافەكانیان لەدژی حكومەتی عێراقی و داگیركەرە بەریتانیەكان بەرپایان كرد.

  7 - كـۆمـاری كوردستان:
أ- بارودۆخی دامەزراندنی كۆمار:-
لە 25 ئابی 1941دا واتە لە گەرمەی جەنگی دووەمی جیهانى دا هاوپەیمانان بەشی هەرە گەورەی وڵاتی ئێرانیان داگیركرد. بەریتانیاو ئەمەریكا لە باشوورەوە، یەكێتی سۆڤیەتی پێشوو لەباكوورەوە هاتنە ناو خاكی ئێرانەوە، لەئەنجام دا ڕەزا شاى پەهلەوی لەسەر كارلادراو لە 16 ئەیلولی هەمانساڵدا (محەمەد ڕەزا شا)ی كوڕە گەورەیان لە جێگای دانا.










لەساڵانی جەنگی دووەمی جیهانی دا بەهاتنە ناوەوەی هاوپەیمانان و نەمانی دەسەڵاتی ڕەزا شا، ڕێ لەبەردەم كاری سیاسی لە كوردستان دا هەلومەرجی پێكهێنانى ڕێكخراوێكی نەتەوەیی كوردیان لەمەهاباد بەناوی كۆمەڵەی ژیانەوەی كورد(ژێ كاف) لە 16/ئابى/1942 وە هێنایە بوون.كەپاشان بوو بە بناغەى پارتى دیموكراتى كوردستان 16/ئابى/1945   و قازى محەمەد یش كرا بەسەرۆكە ئەو حیزبە ڕۆژی (2) ڕێبەندان (22كانوونی دووەمی 1946) پێشەوا (قازی محەمەد) لەڕێو ڕەسمێكی گەورەدا لەگۆڕەپانی چوارچرا لەمەهاباد كۆماری كوردستانى ڕاگەیاند. 
ڕێو ڕەسمەكە بەسوێند خواردن بە(قورئان) و (نەخشە) و (ئاڵای كوردستان) جێبەجێ كرا، ئاڵای كوردستان لەسەر دام و دەزگاكانی حكومەت لەشارەكانی ژێر دەسەڵاتی كۆماردا بەرز كرایەوەولە 11 شوباتی 1946یشدا لەڕۆژنامەی (كوردستان)كە زمانحاڵی حیزبی دیموكراتی كوردستان بوو، ناوی وەزیرەكانی كابینەی حكومەتی كوردستان بڵاوكرایەوە.


ب ــ دەستكەوتەكانی كۆماری كوردستان:-
هەرچەندە تەمەنی كۆماری كوردستان كەمتر لە11 مانگ بوو، بەڵام توانی لەو ماوە كورتە دا دەستكەوتی گەورە بۆ گەلی كورد بەدەست بێنێ. گرنگترین ئەو دەستكەوتانەش بریتی بوو لە:-
1-	زمانی كوردی كرا بەزمانی ڕەسمی لەسەرجەم دام و دەزگاكانی كۆماردا.
2- دامەزراندنی دەزگای چاپ و دەرچوواندنی ژمارەیەكی زۆر بڵاوكراوەو ڕۆژنامە و گۆڤار بەزمانی كوردی، لەوانەش ڕۆژنامەی (كوردستان) كە زمان حاڵی كۆمارو حیزبی دیموكراتیش بوو، لەشاری بۆكان گۆڤاری (هەڵاڵە) و یەكێتی لاوانی دیموكراتی كوردستانیش گۆڤاری (هاواری نیشتمان)یان دەردەكرد، وێڕای دەركردنی گۆڤاری (گڕوگاڵی منداڵانی كورد) كەبەیەكەمین گۆڤاری كوردی تایبەت بە منداڵان دادەنرێت.
3- دامەزراندنی شانۆی كوردی كەسوودێكی زۆری بەخەڵكی گەیاند، چونكە لە90%ی خەڵكی ئەو كاتەی كوردستان نەخوێندەواربوون و نەیاندەتوانی سوود لەخوێندنەوەی بڵاوكراوەكان وەربگرن.
4- بەشداری پێكردنی ئافرەتی كورد لەكاری سیاسی و ڕۆشنبیری دا. پێشەوا قازی پێشەنگی ئەو كەسانە بوو كەهانی خێزانەكەی  خۆیدا بۆ ئەم مەبەستە (مینا خان)ی خێزانی لەكۆبوونەوەیەكی ئافرەتان دا لە 14 ئازاری 1946 دا دامەزراندنی (یەكێتی ئافرەتانی دیموكراتی كوردستان)ی ڕاگەیاند.
5- دامەزراندنی سوپای كوردستان كە بە هەزاران كەس چوونە نێو ڕیزەكانییەوەو ژمارەیەكیش لەئەفسەرانی كوردی باشووری كوردستان لەگەڵ مستەفا بارزانی و هاوڕێكانیدا لەڕیزی سوپای كۆماردا بوون.
6- پاراستنی هێمنی و ئاسایش و ژیانی هاووڵاتیان. لەماوەی نزیك بە 11مانگی تەمەنی كۆماردا تەنها یەك كەس لەسنووری دەسەڵاتی كۆماردا كوژرا وێڕای ئەوەی كەچەكداری دیاردەیەكی بڵاوبوو. هەروەها دیاردەكانی ڕێگری و بەرتیل و تاڵانی و دزی كە پێشتر بڵاوبوو، لە ناوبران.
7- دەستكەوتەكانی كۆمار زۆرن، بەڵام بەدەستهێنانی ئازادی و سەربەخۆیی و ڕزگاری نەتەوەیی لەبەشێكی خۆرهەڵاتی كوردستان بەگرنگترینیان دادەنرێت.

ج ــ ڕۆڵی بارزانی و هەڤاڵەكانی لە كۆماری كوردستان:
ژمارەى هێزەكانی مستەفا بارزانی كە لە ڕیزی سوپای كۆماردا بوون نزیكەی (2000) هەزار پێشمەرگە دەبوون، خۆیشی یەكێك بوو لە چوار ئەفسەرە پایە بەرزەى كۆمار كە پلەی (ژەنەراڵ) یان پێدابوو. 








لەسەر داوای پێشەوا، مستەفا بارزانی پێشمەرگەكانی خۆی بەسەر چوار هێزدا دابەشكرد، بۆیە هەر هێزێكیش ئەفسەرێكی كوردی سوپای عێراقی وەك فەرماندە دەست نیشانكرد ، خۆشی فەرماندەیی (ئەركانی هێزی بارزانیان)ى دەكرد، ئەفسەرەكانی تریش بۆ سوود وەرگرتن لەكاروباری مەشق پێكردن دابەشكران. هێزی بارزانیەكان لەهێڵی پێشەوەی بەرەی سەر ڕێگای سەقز ــ بۆكان بەرامبەر هێزەكانی ئێران دامەزران. لەم بەرەیەدا ئێران هێزێكی زۆری كۆ كردەوەو دەیویست پێشڕەوی بكات، بەڵام هێزی بارزانییەكان لەشەڕی بەناوبانگی (قاراوا) بە سەرۆكایەتی مستەفا بارزانی زەبرێكی توندیان لەهێزەكانی ئێراندا. بۆ تۆڵەی شكستی شەڕی (قاراوا)، حكومەتی ئێران هێزێكی گەورەی بە پاڵپشتی ژمارەیەكی زۆر تۆپ و تانك و زرێپۆش و فڕۆكە ناردە سەر بارزانییەكان، هەر چەندە بارزانییەكان ڕووبەرووی ئەم هێزە بوونەوە، بەڵام دواجار نەیانتوانی لەبەرامبەر ئەو هێزە پڕ چەك و گەورەیە خۆیان ڕابگرن و پاشەكشەیان كرد و شەڕ وەستا.










پاش ڕووخانی كۆمارو خۆبەدەستەوە دانی قازی محەمەد و هاوڕێكانی، بارزانییەكان خۆیان بەدەستەوە نەداو بڕیاری شەڕ لەگەڵ هێزەكانی ئێرانیاندا. وێڕای پشتیوانی ئەمەریكاو بەریتانیا لەحكومەتی ئێران و، ناهاوتایی هێزەكانی هەردوولا لەڕووی ژمارەی سەربازو چەك و تەقەمەنی و مەشق و…...هتد، كەچی بارزانییەكان بە تایبەتی لەبەرەی شنۆ هێزەكانی ئێرانیان ڕووبەڕووی شكستی گەورە كردەوە. سەر ئەنجام لەژێر گوشاری زۆری هێزەكانی ئێران، بارزانی و هەڤاڵەكانی بەنێو باشووری كوردستان پاشەكشەیان كرد. بەمەش هێزەكانی حكومەتی ئێران لەبەدیهێنانی تەواوی ئامانجە سەربازییەكاندا سەركەوتوو نەبوو.
لەباشووری كوردستان ژمارەیەك لەبارزانییەكان بەسەرۆكایەتی شێخ ئەحمەدی بارزانی و ژمارەیەكیش لەئەفسەرە كوردەكان خۆیان دایەوە دەست حكومەتی عێراقی بەپشت بەستن بەو بەڵێنانەی حكومەتی عێراقی بۆ لێخۆشبوون دەریكردبوو.
هەرچەندە حكومەتی عێراقی بەڵێنەكەی نەبردە سەرو هەرچوار ئەفسەرە كوردەكەی(خەیروڵڵا عەبدولكەریم ، عیززەت عەبدولعەزیز ، مستەفا خۆشناو، محەمەد مەحمود قودسی) لەڕۆژی 19حوزەیرانی 1947دا بە بڕیارێكی ستەمكارانە لەسێدارەدران.













    
           عزت عبدالعزیز                           خیرالله عبدالكریم





	


	
               
            مستەفا خۆشناو                     محەممەد مەحمود قودسى
وێنەى چوار ئەفسەرەكەى شەهیدانى كوردستان

ئەوەی كەمابۆوە مستەفا بارزانی و نزیكەی (500) كەس لەهەڤاڵەكانی بوو ئەوانیش لەلایەن حكومەتی عێراقی و بەپاڵپشتی هێزی ئاسمانی بەریتانیا هێرشێكی توندیان كرایە سەرو ناچار بوون پەناببەنە بەر خاكی توركیا، لەتوركیاشدا هێزەكانی تورك هێرشیان كردە سەریان، بەمجۆرە بارزانى و هەڤاڵەكانی لەگەڵ هێزی سێ دەوڵەتی (ئێران ــ عێراق ــ توركیا) لە سەنگەری شەڕی بەرگری و مان و نەمان دابوون، حكومەتی ئێران ژمارەیەكی زۆر هێزی ئاسمانی و زەمینى بۆ لێدانى بارزانی و هەڤاڵەكانی تەرخانكرد، بەڵام نەیتوانی بەسەر شەڕی پارتیزانی بارزانییەكاندا زاڵ بێت، تاكتیكی شەڕی پارتیزانی بارزانی و هەڤاڵەكانی ئەوەندە سەركەوتووبوو لەدواتردا وەكو وانەیەك لەزانكۆی جەنگی ئێران دا دەگوترایەوە، تا سەرەنجام دوای ئەوەی دەیان كەمین (بۆسە) یان بڕی وبارزانی و هەڤاڵەكانی ڕۆژی 18حوزەیرانی 1947لەئاوی ئاراس پەڕینەوە وپەنایان بردە بەرخاكی یەكێتی سۆڤیەت و تا هەڵگیرسانی شۆڕشی 14تەموزی 1958لەم وڵاتە مانەوەو ئەودەمە گەڕانەوە بۆ نیشتمان.
  د- ڕووخانی كۆماری كوردستان:- 
كۆماری كوردستان لەئەنجامی ژمارەیەك هۆكاری ناوخۆیی و ناوچەیی و نێودەوڵەتی ڕووخا كەگرنگترینیان بریتی بوون لە:-
1- خۆبەدەستەوەدانی حكومەتی ئازەربایجان بەبێ بەرهەڵستی، ڕِێگای خۆشكرد بۆ لەشكری ئێران ئاسانتر پەلاماری كۆماری كوردستان بدات و هێزی زیاتریشی لەسەر كۆبكاتەوە.
2- كشانەوەی هێزەكانی سۆڤیەت لە 10ئایاری 1946لەئێران و كوردستان دەستی هێزەكانی لەشكری ئێرانی ئاوەڵاتر كرد بۆ هێرشكردنە سەر ناوچەكانی دەسەڵاتی كۆماری كوردستان.
3- نیازپاكی قازی محەمەد لەبەرامبەر دوژمنەكانیدا. قازی بڕوای بەبەڵێنە درۆینەكانی (قەوام سەڵتەنە)ی سەرۆك وەزیرانی ئێران كرد، هەروەها لەژێر گوشارو بەڵێنی یەكێتی سۆڤیەتدا شاری (سەقز)ی ئازاد نەكرد. ئەگەر سەقز ئازاد بكرایە ڕێگای ڕزگاركردنی شارەكانی بانەو سەردەشت زۆر ئاسانتر دەبوون ئەو كاتەش كۆمار قورساییەكی زۆرترى لەخۆرهەڵاتی ناوەڕاستدا دەبوو، جگە لەوەی سنوری سیاسی كۆمار فراوانتر و بەرەكانی جەنگیش گەورەتر و ئاوەڵاتر دەبوون و مەترسییەكانیش لەسەر (مەهاباد) پایتەختی كۆمار كەمتر دەبوونەوە.
4- هەوڵەكانی (قەوام سەڵتەنە) لەدروست كردنی ناكۆكی نێوان حكومەتى ئازەربایجان و كۆماری كوردستاندا، كەبەداڕێژەری پیلانی ناكۆكی نێوان ئەم دوو دەسەڵاتە دادەنرێت.
5- جگە لەوەی لەسەر ئاستی ناوچەیی حكومەتەكانی عێراق و توركیا دژایەتی خۆیان بۆ كۆمار ڕاگەیاند، لەڕووی نێو دەوڵەتیشەوە یەكێتی سۆڤیەت و بەریتانیا و ئەمەریكا. هەرسێكیان بەپێ ی لێكدانەوەی بەرژەوەندییە تایبەتییەكانی خۆیان دژی كۆماروەستانەوەو تەنانەت هەرسێكیان تەبابوون لەسەر پاراستنی یەكپارچەیی خاكی ئێران و لەمڕووەشەوە هاوكاری باشی دەوڵەتی ئێرانیان كرد.
لەئەنجامی ئەمانەو زۆر هۆكاری تریش هێزەكانی ئێران لە 17 كانوونى یەكەم ساڵی 1946 پەلاماری شاری(مەهاباد)پایتەختی كۆماری كوردستانیان داو داگیریان كردەوە. لەئەنجامی هێرشی ئێراندا نزیكەی (15.000) كەس لەخەڵكی كورد دەكوژرێن و (15) سەركردەی كۆماریش دوای دادگاییەكی ڕووكەشانە لە 31 ئازاری ساڵی 1947 دا لە گۆرەپانی چوار چرا لەشاری مەهاباد لەسێدارە دەدرێن لەنێویاندا پێشەوا قازی محەمەد(سەرۆك كۆماری كوردستان) و سەدری قازی(برای پێشەوا قازی و ئەندامی پەرلەمانی ئێران) و سەیفی قازی(ئامۆزای پێشەواو وەزیری بەرگری كۆماری كوردستان) بوون.

