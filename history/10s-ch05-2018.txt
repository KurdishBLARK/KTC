


بەشـی پێنجەم


شارستانییەتی ڕۆمانی


پێـشـەكی:
 رۆمانەكان شارستانییەت و شێوازی ژیانی ئەغریقیەكانیان وەرگرتووە، بۆیە توێژەرانی شارستانییەكان بەتایبەتی توێژەرانی ئەدەبیات هەردوو شارستانیەكە بە چەرخی كلاسیكی ناودەبەن، ڕۆمانییەكان گرنگی زۆریان بە فەلسەفە نەداوە، بەڵكو زیاتر بابەخیان بە یاسادانان و یاساكان و شێوازی كارگێڕی و  ڕێكخستنە سەربازیەكان و ڕێگەكانی گواستنەوەو بیناسازی داوە؟

          یەكەم یاسای ڕۆمانی:
 یەكێكە لە بەناوبانگترین دەستكەوتە شارستانیەكان و گرینگترین بابەتە كە پێشكەش بە مرۆڤایەتیان كردوە، ڕۆمانەكان پەرەیان بە یاساكانی (شرائع) یۆنانیەكان داوە و زۆریان خستۆتە سەری، تاوەكو لەسەردەمی جستنیان (527 – 565)ز ئیمپراتۆری بیزەنتینی گەیشتۆتە ئاستێكی پێگەیشتن.لە نیوەی دووەمی سەدەی پێجەمی پ.ز لەلایەن لێژنەیەكی یاسایی توانرا كۆمەڵێك یاسای باوی ڕۆمانی بنووسرێتەوە و ئەم یاسایە بە دوانزە تابڵۆ بە ناوبانگەكە ناسراوە، ئەم یاسایە لەسەر دوانزە تابلۆی برونزی تۆمار كراوە و لە شاری ڕۆمای پایتەخت خراوەتەڕوو، یاسا ڕۆمانی كۆن بریتییە لە یاسایەكی شارستانی (مدنی) هیچ پەیوەندیەكی بە ئایینەوە نییە، جگە لەمانە بڕیارەكانی ئەنجومەنی پیران و بڕیارەكانی دەستەكانی یاسادانان و ئەو فەرمانانەش كە پاشەكان دەریانكردوە كە بوونەتە یاسای ئەم وڵاتە.

ڕۆمانەكانی سێ جۆر یاسایان لەیەك جیاكردۆتەوە ئەوانیش:

أ‌- یاسای شارستانی (مدنی): كە لەسەر ڕۆمانەكان یاخود ئەو كەسانەی سیفەتی هاووڵاتیاتیبوونیان هەیە ئەوانیش دانیشتوانی ئیتاڵیا و رۆژئاوای ئەوروپا و یۆنان دەگرێتەوە.
ب‌- یاسای گەلان: ئەم یاسایە لەو هەرێمانە جێ بەجێ كراوە كەسەر بە ئیمپراتۆریەتی رۆمانی بوون لە ئاسیا و ئەفریقادا، بە تێپەڕبوونی رۆژگار یاسای گەلان كاری كردە سەر یاسای شارستانی ڕۆمانی و رێبازەكەی.
ج-  یاسای سروشتی: بریتییە لەو یاسایەی كەسەر بە هەموو بوونەوەرە زیندووەكان دەسەپێ، ئەم یاسایە گرنگی داوە بە سروشتی پەیوەندییەكان و وابستە كۆمەڵایەتییەكان.
دادوەران ئەم یاسایەیان لە دادگاكانی ڕۆمانی جێ بەجێ كردوە، كاری پێویستیان كردووە بۆ رێكخستنی داواكاریە شارستانیەكان بە پشتبەستن بە نەریتە یاساییە باوەكان لەوانە چوونی داواكار بۆ دادگە و پێشكەشكردنی سكاڵا (شكات) دژ بە داوالێكراو، دادگاش بەدوای بەڵگە تاوانكاریدا گەڕاوە و پاش سەپانی تاوان بەسەر داوالێكراو بە گوناهبار دادەنراو ئینجا دادوەر بە پشتبەستن  بەیاسا بڕیاری خۆی لەسەر دەدا.
د- یاسای جستیان: ئیمپراتۆری بیزەنتی فەرمانیدا بە پێكهێنانی لێژنەیەك دا لە یاساناسان و داوای لێكردن دوای كۆكردنەوە زیادكردنی ئەو یاسا نوێیانەی كە لەلایەن ئیمپڕاتۆرەكان دەرچووە بخرێتە سەر یاساكانی پێشوو و لێكۆڵینەوە لە بارەی یاسای ڕۆمانی بكەن، پاشان كە لێژنەكە كارەكەی تەواو كرد، لە ساڵی 533 ز ئەنسكلۆپیدیان یاسای ڕۆمانی دەرچوو، ئەو هەوڵەی یاساناسانی (الفقە)  ڕۆمان ناوی ئیمپراتۆری جستنیانی نەمر كردوو ئەو دەستكەوت و كۆششەی یاسا ناسان دایان هەمووی درانەپاڵ ئیمپراتۆر، مێژوونووسان بە كارێكی گەورەیان لەقەڵەم دا، چونكە یاسای ڕۆمانی لەناوچوون پاراست.
ئنسكلۆپیدیای یاسای ڕۆمانی لە چەند بەشێك پێكدێت و هەر بەشێكی بۆ چەند بابەتێكی یاسایی دابەشكراوەو، ئەو بابەتانەش بەسەر چەند بەندێك دابەشكراوەو، لێژنەكە كتێبێكی دانا ناوی نا كتێبێكی سیستەمەكان (النضم) و كە بریتییە لە كتێبێكی قوتابخانە و بنەماكانی یاسای ڕۆمانی تێدا دانراوە.
لەساڵی 533 زاینی (جستنیان) فەرمانێكی دەركرد كە بڕیاریدا بە جێبەجێ كردنی ئەو یاسا نوێیە، یاساكە لەو ناوچانەی كە لە ژێر دەسەڵاتی خۆی بوون ڕێرەوی خۆی وەرگرت و دوای دەسەڵاتی خۆشی ئیمپراتۆرەكانی دوای ئەو لەسەر ئەو یاسایە ڕۆیشتن و لەبەر ئەوەی یاساكەی جستنیان گرنگ بوو بۆ سەر زۆربەی زمانە بەناوبانگەكانی جیهان وەرگێڕدراوە، لەوانیش زمانی عەرەبی، بۆتە سەرچاوەیەك بۆ یاساكان و دەستووری وڵاتانی  پێشكەوتووی جیهان، ئەو قوتابیە خۆشەویستانەی كە لە بواری لێكۆڵینەوەی یاسایی پسپۆری پەیدادەكەن، دەتوانن بە شێوەیەكی ئاشكرا كاریگەری یاسای ڕۆمانی لەسەر یاسای فەڕەنسی و ئینگلیزی و دەستووری وڵاتەیەكگرتووەكانی ئەمەریكا ببینن، لەبەر ئەوە یاسای ڕۆمانی بۆتە بابەتێكی بنەڕەتی لە كۆلیژی یاسا لە زۆربەی زانكوكانی جیهان قوتابیان دەیخوێنن.









       دووەم: بیناسازی: 
 بیناسازی ڕۆمانی بە تۆكمەیی و بە هێزی و گەورەیی ناسراون، ئەویش بەهۆی بەكارهێنانی بەردو كەلوپەلی كۆنكرێتی لە دروستكردنیاندا،  بۆیە پاشماوەی زۆربەی كارە بیناسازیەكانیان لە ئیتاڵیا و سوریا و لیبیا و ئەو ناوچانەی كە لە ژێر دەسەڵاتی سەروەری ڕۆمانیدا بوون ماون، ڕۆمانەكان لە كارە بیناسازیەكاندا سیستەمی گومەز (قبوات) و تاق (العقود) و شێوازی كەوانەیی لە بنمیچی (تسقیف) قەڵاو پردو دروستكردندا بەكارهێناوە و كەڵكیان لە بەستنی نیو بازنەیی بینیوە لە بونیادی (پردەكان) ئامادەكردنی ئاوو بەكارهێنانی مەڕمەڕ لە داپۆشینی زەوی و خانووبەرە و دیوارەكانیدا، جگەلە (كەوانە و گومەز) بیناكانیان بە ستوونی گەورە ڕاگیراون. ڕۆمانیەكان تەلاری گەورەیان بونیاد ناوە پێی دەگووترا فۆروم (Forum) بریتی بوو لە بینایەكی گشتی وەكو بازاڕ وشوێنی بەستنی كۆبوونەوەی گشتی و چالاكی وەرزشی، بەناوبانگترینیان یاریگای ئیمپڕاتۆر (تراجان) كە لە شاری ڕۆما دروستی كردووە.
ڕۆمانەكان پەرستگای گەورەیان دروستكردووە كەلەسەر ستوونی گەورە دامەزراون و هەندێكیان بازنەیین، هەروەها شانۆ و گەرماویان بوونیاد ناوە، شانۆی كالیسۆم لە ڕۆما بە بەناوبانگترین شانۆ دادەنرێ، كاریگەری شارستانیەت و بیناسازی ڕۆمانی بۆ زۆربەی ناوچەكانی جیهان گواستراوەتەوە بە تایبەتی لە بونیادی قناطر (ئاوەڕۆ) و پرد لەسەر ئاوو ئاوەڕۆكەكان، هەروەها بنیاتنانی كۆشك وپەرستگادا، بەكارهێنانی (كەوانە، تاق)بەشێوەیەكی گشتی لەبیناسازیدا لەژێر كاریگەری ڕۆمانەكان بووە.

