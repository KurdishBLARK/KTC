
بەشى یەكەم

ململانێی عوسمانی - ئێرانى و كاریگەریی لەسەر كوردستان
   *عوسمانییەكان و سەرەتای دەركەوتنیان:
عوسمانییەكان بە ڕەگەز دەچنەوە سەر هۆزێكی تورك كە لە ناوەڕاستى ئاسیاوە لەژێر فەرماندەیى میر (ئەرتوغرول)دا لەسەرەتاكانی سەدەی سیانزەهەم دا لەترسی ڕاوەدونانی (مەغۆل) ڕوویان كردە باكوورى رۆژئاواى (ئەنادۆلأ)، پاشان بەهۆی چەند هۆكارێكەوە عوسمانییەكان  توانیان میرنشینێك لەساڵی (1299) دا دروست بكەن، بەناوی (عوسمان كوڕی ئەرتوغرول)ەوە ناوی (عوسمانی) بەسەردا بڕا.
عوسمانییەكان بە درێژایی هەردوو سەدەی چواردەهەم و پانزەهەمی زایینی دەسەڵاتیان بەسەر ئاسیای بچووك و نیمچە دوورگەی (بەلقان)دا سەپاندووە، ئەم دەسەڵات و پەلكێشان و فراوانكردنی زەوییە لە ئەوروپای ناوەڕاست و ڕۆژهەڵاتدا درێژەی كێشا، تەنانەت هەتا دوای ڕووخاندنی ئیمپراتۆریەتى بێزەنتی و كەوتنى (قوستەنتینیە)ى پایتەختیان بە دەستى سوڵتانى عوسمانى ( محەمەد فاتیح )لە ساڵى (1453)زدا.
داگیركردنى قوستەنتینیە و ڕووخاندنى دەوڵەتى بێزەنتی لەسەر دەستی سوڵتان (محەمەد فاتیح) دا بووە هۆی یارمەتیدەرێكی باش بۆ پاڵ پێوەنانی دەوڵەتی عوسمانی بۆ بەهێز بوون و بڕوا بەخۆكردن و هەوڵدان بۆ فراوانخوازی دەرەكی لەڕۆژئاوا تاگەیشتنە نزیك ڤیەننا، بەڵام لەگەڵ هاتنی سوڵتان (یاوز) سەلیمی یەكەم (1512-1520ز) بۆ تەختى دەوڵەتی عوسمانی دا، گۆڕانكارییەك لە سیاسەتی دەوڵەتدا رووی دا، هێرشیان بۆ سەر ڕۆژئاوا وەستاندو ڕوویان لە ڕۆژهەڵات (كوردستان و نیشتمانى عەرەب)كرد، لەبەر ئەم هۆیانە: 
1- لەسەرەتاكانی سەدەی شانزەهەم عوسمانییەكان لە ئەوروپادا زیاتر هەڵوێستى بەرگرییان وەرگرت، نەك هەڵوێستى هێرشكردن، لەبەر ئەوە چاریان نەمابوو ، تەنها ئەوە نەبێت كە شوێنی تازەتر بدۆزنەوە بۆ فراوانخوازیان ئەو شوێنەش بریتی بوو لە كوردستان و نیشتمانى عەرەب.
2- كاتێك كە ڕۆژئاواى عەرەب و ئاوەكانى خوارووى عەرەب تووشى داگیركاریی ئیستعماری پورتوگالییەكان هاتبوو، دەرفەتی بۆ عوسمانییەكان ڕەخساند كە بێنە ڕۆژهەڵات و لە پاشان بیخەنە ژێر دەستی خۆیانەوە.
3- سەرهەڵدانی دەوڵەتی سەفەوی لە وڵاتی فارس(ئێران) داو  هەوڵدان بۆ فراوانخوازى و پەلهاویشتنی بۆ كوردستان و عێراق وای لە دەوڵەتی عوسمانی كرد ، ئەویش  بێتە كایەی كوردستان و پاشانیش نیشتمانى عەرەب ، بۆ بەربەرەكانی و بەرگرتن لە دەسەڵاتی سەفەوییەكان.

* سەرهەڵدانی دەوڵەتی سەفەوی لە ئێران:- 
ناوى دەوڵەتی سەفەوی بۆ ناوی (شێخ صفى الدین) دەگەڕێتەوە كە لە ساڵى (1334) ز دا كۆچی  دوایی كردووە ، ئەم شێخە لە (ئەردەبیل) ناوبانگی دەركردووەو خاوەن تەریقەتی (سۆفیگەری) بووەو خەڵكێكی زۆر لایەنگریان كردووە لە (ئازربایجان) .
     لەگەڵ سەرەتای سەدەی شانزەهەمدا تەرازووی سیاسی لە ناوچەی ڕۆژهەڵاتی ناوەڕاستدا گۆڕا بەهۆى لاوازی دەوڵەتی (ئاق قۆینلو) و دەسەڵات و ناوبانگى بنەماڵەی سەفەوی زیاتر بووە، لەو كاتەدا ئیسماعیلی سەفەوی ئەم لاوازییەی (ئاق قۆینلو) بەهەل دەزانێت ولە ئازربایجانى ئێران دەوڵەتی سەفەوی ڕادەگەیەنێت (ساڵى 1501ز) و خۆشی بە (شا)ی  ئەو دەوڵەتە دەست نیشان دەكات و شارى (تەورێز)یش دەكاتە پایتەختى دەوڵەتەكەى و مەزهەبى شیعەش دەكاتە مەزهەبى رەسمى دەوڵەتەكە، پاشان دەسەڵاتی خۆی بەسەر تەواوەتی ئێران داسەپاند. ئینجا كەوتە هەڵپەی داگیركردنی ناوچەكانی دراوسێى لەوانە كوردستان و عێراق. دەتوانین چاو تێبڕین و هەوڵدانی شا ئیسماعیلی سەفەوی بۆ داگیركردنی كوردستان و عێراق بگەڕێنینەوە بۆ چەند هۆیەك لەوانە:ـ 
1- خراپی و دواكەوتوویى باری سیاسی كوردستان و عێراق لەبەر ئەوەى پڕبوو لە ئاژاوەو ناكۆكی ناوخۆیی.
2- عێراق بایەخێكی تایبەتی و گرنگی هەبوو بۆ بنەماڵەی سەفەوی ، چونكە مەزاری گەلێك لە ئیمامەكانی شیعەی لێ بوو ، بێ تۆمانیش  دەوڵەتی سەفەوی بەهەمان شێوە دەوڵەتێكی مەزهەب شیعە بوون.
3- گرنگی شوێن و زەوی و زاری كوردستان بۆ كشتوكاڵ بەهۆی بەپیتی زەوییەكەیەوە و، مەڵبەندێكی گرنگی بازرگانی بوو بەهۆی هەڵكەوتنی شوێنەكەی.
لەسەرەتادا شا ئیسماعیلی سەفەوی سیاسەتێكى نەرمى لەگەڵ میرو بەگەكانى كوردا پیادەكرد، بەڵام دواتر كە دەسەڵاتى چەسپاند بە توندى رەفتارى لەگەڵدا كردن ، تەنانەت دژی ئەو میرە كوردانەش بوو كە بۆ پیشاندانی لایەنگری خۆیان و پیرۆزبایی بۆ دەوڵەتی سەفەوی سەردانیان كردبوو ، كەچی بە پێچەوانەی بیرو بۆچوونی میرە كوردەكان و پێچەوانەی ڕەوشتی مرۆڤایەتییەوە، لەجیاتى سوپاس و پێزانینی بۆ میرە كوردەكان دەستی كرد بە زیندانى كردنیان و لابردنیان و گۆڕینیان بە دانانی لایەنگرەكانی خۆی لە قزڵباشەكان.
 ساڵى 1506ز یەكەم هێرشی سەفەوییەكان بۆ سەر كوردستان دەستی پێكرد بە تاڵانی و كوشتن و بڕین و كوشتاری خەڵكی بێتاوانی كوردستان و سیاسەتی دژە كوردی بەكارهێنا. هەروەها شا ئیسماعیل لە درێژەى فراوانخوازییەكاندا ساڵى 1508ز توانى بەغدا داگیربكات و كۆتایی بە دەسەڵاتى دەوڵەتى ئاق قۆینلو بهێنێت كە حوكمى ئەوێیان دەكرد.

   * شەڕی چاڵدێران و كاریگەری لەسەر كورد:-
عوسمانییەكان لە دژى ئەو فراوانخوازیە وەستان كە شائیسماعیل لە ناوچەكانی  كوردستان و عێراق كردى، چونكە وەكو ئاشكرا بوو لەو كاتەدا عوسمانییەكان ئەو فراوان خوازییەیان بە دەست تێخستنی سنوورەكەیان واتە (سنووری دەوڵەتی عوسمانی) دادەنا ، جگە لەوەی كە سنوورى كوردســـــــــتان جێگیر و ڕێك و پێك نەبوو.، بەم جۆرە كێشەی سنوور بووە هۆیەكی كاریگەر بۆ هەڵگیرساندنی شەڕو ناكۆكی لە نێوان عوسمانی و سەفەوی . ئەمە سەرەڕای ئەوەی ئەوانەی كە لە دەست دەسەڵاتی سوڵتان واتە سوڵتانی عوسمانی ڕایان دەكردو پەنایان دەبردە بـەر دەوڵەتى سەفەوی لە ڕێگای هاوبیرەكانیانەوە كەوتنە هاندانی خەڵكی ئەنادۆڵ كە شۆڕش دژی عوسمانییەكان بەرپا بكەن.
كاتێ سوڵتانى عوسمانى (سوڵتان سەلیمى یەكەم) بەمەیزانى هەڵسا بە ڕاگواستنیان بۆ ئەوروپا لەوێ  پەرش و بڵاوی كردنەوە.
هەروەها مەترسی بەرفراوانبونی دەسەڵاتی سەفەوی هۆیەكى تر بوو كە پاڵی نا بە سوڵتانەوە تا لەشكرێكی گەورە بەرەو ئەنادۆڵ و كوردستان بنێرێت، ئینجا سوڵتان سەلیم هەلێكی باشى بۆ ڕەخسا كە زۆربەی میرنشینە كوردییەكان بەلای خۆیدا ڕابكێشێت بۆ ئەوەى دژی شا ئیسماعیلى سەفەوی شەڕ بكەن .
پاشان لە 23ى ئابى(1514)ز لە  دۆڵی چاڵدێران كە دەكەوێتە بەشى باكوورى رۆژئاواى دەریاچەى ئورمیە شەڕی چاڵدێران لە نێوان لەشكری عوسمانی و سەفەوی دا ڕووی دا كە بە سەركەوتنی عوسمانییەكان كۆتایی هات، ئەم شەڕە بە شەڕێكی مێژوویى گرنگ دادەنرێت، چونكە یەكەم شەڕ بوو لەنێوان ئەم دوو دەوڵەتەدا  ڕووبدات و عوسمانییەكان توانیان سەفەوییەكان بە شكاوی ڕاوبنێن و شا ئیسماعیلی سەفەوی بە برینداری هەڵهات و تەورێزی پایتەختی دەوڵەتەكەی بەجێ هێشت و سوڵتان سەلیم داگیری كرد ، پاش ماوەیەك سوڵتان سەلیم تەورێزی بەجێهێشت و گەڕایەوە بۆ (ئەماسیە) لە ناوەڕاستى ئەنادۆڵ.
دوای گەڕانەوەی سوڵتان سەلیم بۆ ئەماسیە شا ئیسماعیلی سەفەوی گەڕایەوە تەورێز و دەستی كرد بە خۆ ئامادەكردن بۆ تۆڵەسەندنەوە لە عوسمانییەكان.
سەركەوتنی عوسمانییەكان لە شەڕی چاڵدێران بەسەر سەفەوییەكاندا بە هاوكاری كوردەكان بوو، چونكە شا ئیسماعیلی سەفەوى خراپەی زۆری لەگەڵ كوردەكاندا كردبوو، لەبەر ئەوە كوردەكانیش لەڕێگەى مەلا ئیدریسی بەدلیســــی یەوە پشتگیرى دەوڵەتی عوسمانیان كرد دژ بە سەفەوییەكان . بەم شێوەیە عوسمانییەكان توانییان ناوچەیەكی زۆری كوردستان بخەنە ژێر دەستی خۆیانەوە بەتایبەتى دواى ئەو لایەنگیرییەى كە پیشانیان دا بۆ دەوڵەتی عوسمانی، ئەم ناوچانە لە جیاتی داگیركەری سەفەوی كەوتنە ژێر دەستى داگیركەری عوسمانی تورك.

ئەنجامەكانى شەڕى چاڵدێران(1514ز):-
1- دابەشبوونى كوردستان لەنێوان هەردوو دەوڵەتدا، بەشێكى كەوتە ژێر دەسەڵاتى دەوڵەتى سەفەوى (ئێرانى) وبەشەكەى دیكەى كەوتە ژێر دەسەڵاتى دەوڵەتى عوسمانى 
2 - عوسمانییەكان بەهۆی داگیركردنى بەشى زۆرى كوردستان توانیان پارێزگاری لە سنووری ڕۆژهەڵاتی دەوڵەتەكەیان بكەن.
3- سەردەمێكی نوێ لەشەڕو ناكۆكی لە نێوان دەوڵەتانی ئێران  و دەوڵەتى عوسمانیدا دەستى پێكرد كە لەسەدەی شانزەهەمەوە بەو جۆرە مایەوە هەتا سەرەتاكانى سەدەى بـیست.

  * نزیكبوونەوەی عوسمانی و كورد و ڕۆڵی مەلا ئیدریسی بەدلیسی:-  
كاتێك شا ئیسماعیلی سەفەوی كە دەوڵەتی سەفەوی دامەزراند و كۆتایی هێنا بە دەسەڵاتی ئاق قۆینلو و هەرچی ناوچەكانی ژێر دەسەڵاتی ئاق قۆینلو بوو هەمووی داگیر كردو خستیە ژێر دەستی خۆی، لەوكاتە مەلا ئیدریسی بەدلیسی ناچارى شاری تەورێزی بەجێهێشت، هەرچەندە خۆی و خێزانەكەی لە پێشتر لە ساڵی(1469ز) لە دیاربەكرەوە                    چوو بوونە تەورێز، چونكە دەیزانی كە لەگەڵ شا ئیسماعیلی سەفەوی ناتوانێت لەگەڵیدا هەڵبكات و بژی, لەبەر ئەوەى زۆر بە توندی دەستی داوەتە مەزهەبی شیعەو شیعەگەری و دوای هاتنی سوڵتان سەلیمی یەكەم ساڵى(1512)ز بۆ سەر دەسەڵاتی دەوڵەتی عوسمانی و لەسەر داوای سوڵتان سەلیم مەلا ئیدریسی بەدلیسی گەڕایەوە.
مەلا ئیدریسی بەدلیسی دەبێتە ڕاوێژ كاری سوڵتان سەلیم لەبەر ئەوەی یەكێك بووە لە رۆشنبیرە زیرەكە لێهاتووەكانی سەردەمی خۆی، هەرچەندە نووسینەكانی بە زمانی توركی و فارسی و عەرەبی نووسیوە، بەڵام یەكێك بووە لە لێهاتووەكانی كورد،و سوڵتان سەلیم داوای لێ كردووە، وەك ڕاوێژ كارێكی كورد هەوڵى هێنانە ناوەوەی میرنشینە كوردەكان بدات بۆ ژێر دەستی عوسمانی و هەوڵ بدات كوردەكان بە هەر ڕێگایەك بێت بیانكات بە لایەنگری عوسمانی،  مەلا ئیدریس بە پاڵپشتى سوڵتان سەلیم توانی لایەنگری و پاڵپشتى میرنشینە كوردییەكان بۆ دەوڵەتی عوسمانی دابین بكات، بەمەرجێك پارێزگارى لە دەسەڵاتى خۆیان بكەن لە میرنشینەكەیاندا.
پاشان مەلا ئیدریسی بەدلیسی توانى پەیمانێكی تایبەتی بە سوڵتان سەلیم دەربكات كە ئەم بەندانەی تێدا بوو:
1- پارێزگاری لە سەربەخۆیی میرنشینە كوردەكان (واتە دەسەڵاتی عوسمانی هەر بە ناو دەبێت لە میرنشینەكاندا).
2- میللەتی كورد لەكاتى شەڕدا یارمەتیى عوسمانییەكان دەدات.
3- فەرمانڕەوایەتى لە میرنشینەكاندا پشتاو پشت بێت، واتە لە باوكەوە بۆ كوڕ و نەوەكانیان بمێنێتەوە، یاخود پەیڕەوی ئەو ڕێبازە بكرێت كە لە ناوچەكاندا باوە.
4- كوردەكان زەكات و باج و سەرانە بدەنە گەنجینەی دەوڵەتی عوسمانی.
شایانی باسكردنە كە لەسەرەتادا دەسەڵاتی دەوڵەتی عوسمانی هەر بەناو ئەو دەسەڵاتانەى لەخۆگرتبوو: دەركردنی فەرمانەكان و ناولێنانی میر و بەگەكان و دابەشكردنی دیاری بە سەریاندا، سوڵتانى عوسمانی هەر میرێك نازناوی (بەگلەربەگ)ی دایە، واتە (سەرۆكی بەگەكان).


  * داگیركاری و فراوانخوازی دەوڵەتی عوسمانی لە كوردستان:- 
   سوڵتان سەلیم دوای سەركەوتنى لەشەڕى  چاڵدێران یەكێك لە فەرماندەكانی كە ناوی (فەرهاد پاشا) بوو لەناوچەكەدا جێهێشت، تا داگیركردنی ئەو شار ناوچانەى كوردستان تەواو بكات كە كەوتبوونە سەر سنوری عوسمانی. تا ساڵى 1515ز بەشێكی گەورەیان داگیركرد لەوانە (ماردین، روها (ئورفە)، موسڵ، شەنگال، تەلەعفەر، جەزیرەی ئیبن عومەر (جزیرا بۆتان)، ئامێدی و هەولێر و كەركووك) لەگەڵ (ڕەقە) لە سوریا.





  * ڕەتكردنەوەى دەسەڵاتى عوسمانى لەلایەن كوردەوە:-
میرنشینە كوردەكان هەرچەندە سەربەخۆ بوون ولایەنگیری دەوڵەتی عوسمانییان دەكرد، بەڵام زۆری نەخایاند كە دەوڵەتی عوسمانی پەیمانەكانی كە لەگەڵ كورد و سەركردەو میری میرنشینە كوردییەكان بەستبووی شكاندی و خیانەتی لە بەڵێنەكانی خۆی كرد و میرنشینە كوردییەكانی فەوتاند، بە ڕادەیەك كە لە كۆتایى سەدەی حەڤدەهەمدا تەنها چەند میرنشینێكی كوردی كەم مابوونەوە. لەبەر ئەوە هەندێ كات ڕاپەڕین و شۆڕش دژ بە عوسمانییەكان بەرپادەبوو.
یەكەم پێكدادان پاش چواردە ساڵ لە سەردانی سوڵتان سلێمانی قانوونی بۆ كوردستان لە ساڵی (1538)ز بوو كە میری میرنشینی ئەردەڵان میر(حسین) ڕاپەڕی دژی دەسەڵاتی عوسمانی، بەڵام دەوڵەتی عوسمانی هێرشێكی گەورەی كردە سەر و ڕاپەڕینەكەی لە ناو برد.
بەڵام جارێكی تر لە ساڵی(1549)ز دا میری میرنشینی ئەردەڵان ڕاپەڕییەوە و، بەڵام عوسمان پاشای والی حەلەب بەهێزێكی زۆرو ئاگر و ئاسن ڕاپەڕینەكەى دامركاندەوەو لە ناوی برد، ئەمە سەرەڕای چەندین شەڕِِِِِِ و ڕاپەڕینی دیكە میرنشینەكانی تری كورد وەك میرنشینی سۆران و میرنشینی بۆتان و بابان كە لە بەشى چوارەمدا باسیان دەكەین.


  * ململانێی عوسمانی و سەفەوییەكان و كاریگەری لەسەر كوردستان:- 
سەدەی شانزەهەم ململانێیەكى ترسناكی بە خۆیەوە بینى لە نێوان هەردوو دەوڵەتی ئیسلامی عوسمانی ( توركی ـــ سوننی مەزهەب)و سەفەوی ( ئێرانى ـــ شیعە مەزهەب)دا ، لە پێناوی سەپاندنی دەسەڵاتیان و فراوانكردنی خاكەكانیان لەسەر وڵاتانی تری ئیسلامی لە ڕۆژهەڵاتی ناوەڕاست دا، چونكە لەسەرەتای سەدەی شانزەهەمدا ئەم دوو دەوڵەتی(عوسمانی و سەفەوی) لەوپەڕی هێزو توانادا بوون و هەریەكەیان دەیویست لەسەر حسابی ئەوی دیكە هەنگاوی فراوانخوازی خۆی چڕ بكاتەوەو دەوڵەتەكەی خۆی فراوانتر بكات.
 بۆ ئەم مەبەستە گەلێك ڕێگای تیادا بەكارهێنرا وەك هێز و فێڵ و تەڵەكەبازی و هەندێك جاریش فریودان و بەڵێنی تروسكەدار، شەڕو ململانێى نێوانیان هەمووی بوونەتە هۆی دروستكردنی كارەسات و وێرانكاری و كوشتن و بڕین و تێكدان بۆ ناوچەكە،بە تایبەتی كوردستان، چونكە كوردستان دەكەوێتە نێوان هەردوو دەوڵەتەكەوەو هاوكێشەی ئەم ململانێ سیاسی – سەربازییەداو، بوو بە شانۆی جەنگ و پێكدادانی هێزەكانی هەردوو دەوڵەتی عوسمانی و سەفەوی، و زۆربەی شەڕەكانی هەردوولایان لەشكر كێشییەكانیان بە ناو خاكی كوردستان تێ دەپەڕین ، ئەم شەڕو لەشكركێشییەش كە لە نێوان هەردوو دەوڵەتەكەدا دەكرا، هیچ بوارێكیان بۆ كولتورو دامەزراوە ناوخۆییەكان نەهێشتەوە، هەروەها كوردستان ناوچەی سنوری جیا كەرەوەی هەردوو دەسەڵات و دەرگایەكی كراوەش بووە ، بۆ لەشكركێشی سەفەوی بۆ عێراق كە شوێنە پیرۆزەكانی مەزهەبی شیعەی بە خۆیەوە گرتووەو هەمیشە بۆ فارسەكان مەڵبەندێكی ڕووحی پیرۆز بووە ، بێجگە لەوەی كە عێراق تاكە رێگای سەفەوى بوو ، بۆ سەر دەریاى ناوەڕاست. كوردستانیش هەروەكو باسمان كرد  لەبەر ئەوەی كەوتووەتە نێوان هەردوو دەوڵەتەكەوە (عوسمانی و سەفەوی) شتێكی ئاسایییە كە بووە مەیدانی سەرەكی ئەم ململانێیەی نێوانی هەردوو دەوڵەتەكەو، گەلەكەی گەورەترین بەشی لەم وێرانكاریەدا بەركەوت، لە كارەساتەكانی شەڕ، بەتایبەتی لەبەر  ئەوەى كە پارچە پارچەش بوو، چەند میرنشینێكى دەرەبەگایەتی كە كەسیان نەیاندەتوانی بە تەنها بەربەرەكانی داگیركەران بكەن.
ڕژێمی دەرەبەگایەتی كە لەو ڕۆژگارەدا باو بوو لە كوردستاندا كۆسپێك بوو لە ڕێگای یەكگرتنی گەلی كوردو كۆكردنەوەی میرنشینە كوردەكان لەژێر ئاڵای یەك دەوڵەتدا كە بتوانێت بەرگری لە كوردستان بكات و هێرشی بێگانەكان بۆ سەر وڵاتەكەیان نەهێڵێت و لەمەترسی شەڕ دوور بخاتەوە ئەو شەڕەی كە هیچ پەیوەندییەكی بە گەلەكەیەوە، واتە گەلی كورد لە كوردستان نەبوو نە لە دوور و نە لە نزیكەوە.
ئیمپڕاتۆری عوسمانی لە سەدەی شانزەهەمدا لە ماوەی زێڕینی هێزی دابوو، لە بەر ئەوە نەیدەتوانی لەبەرامبەر فراوانخوازییەكانی ئیمپراتۆریەتی سەفەوی بێ دەنگ بێت، لە نێوان ئەم دوو هێزە ناكۆكە مەزهەبی نەتەوایەتی دا میر و بەگە كوردەكان كە زۆربەیان بە مەزهەب سوننی بوون، نەیانتوانی ببن بە هێزی سێیەم لە ناوچەكەدا ، سەرەڕای نەبوونی هەستی  نەتەوایەتی لەناو كوردا لەو كاتەدا بە مانای نوێ، كە بتوانێ هێزو توانای هەموو رۆڵەكانی كورد كۆ بكاتەوە، بەڵكو هەستی مەزهەبی ئایینی زاڵبوو بەسەریاندا، ئەمە بووە هۆی ئەوەی فەرمانڕەواكانی عوسمانی و سەفەوی سوودی لێ وەربگرن و بەكاری بهێنن تا كورد ڕابكێشن بەلای خۆیاندا.
سەرەڕای سیاسەتە دوژمن كارییەكەی دەوڵەتى سەفەوی بەرامبەر بە میرنشینە كوردەكان، هەر هێندەیان بۆ كورد هێشتەوە كە بكەونە داوی لایەنگری و پاڵپشتى ئیمپڕاتۆری عوسمانی بۆ پاراستنی خۆیان لە هەڕەشەی سەفەوییەكان، كە ئەمەش یەكەمین هەنگاوی دیاردەی پاشكۆیەتییەكی ناچاری بوو كە لەناو میرنشینە كوردییەكاندا دەركەوت ، ئەمە سەرەڕای لاوازی میرنشینە كوردییەكان لەبەرامبەر ئەم هێزانەدا كە بە تەنها نەیاندەتوانی بەرپەرچی دوژمن بدەنەوە ، لەبەر ئەوە هەریەكە لەو میرانە بۆ پارێزگاریكردن لە خۆیان لەژێر كاریگەری سۆزی ئایینی و مەزهەبی دا دەچووە پاڵ یەكێكیان.

*داگیركاری و فراوانخوازی دەوڵەتی عوسمانی لە نیشتمانى عەرەب:-
داگیركردنی عوسمانی بۆ نیشتمانى  عەرەب لە سەردەمی سوڵتان سەلیمی یەكەم (1512-1520ز) وسوڵتان سلێمان قانونى(1520-1566ز) دابوو، لەم ماوەیەدا دەسەڵاتی عوسمانی توانی وڵاتی شام و میسر وحیجاز ویەمەن و عێراق و خۆرئاواى عەرەبى داگیربكات بەم شێوەیە:


1 – داگیركردنى وڵاتى شام و میسر وحیجاز و یەمەن (ڕووخاندنى مەمالیك):
دوای ئەوەی عوسمانییەكان لەشەڕی چاڵدێران1514ز بەسەر سەفەویەكاندا سەركەوتن دەستیان گرت بەسەر ناوچەیەكى زۆرى كوردستاندا، هەوڵیاندا دەسەڵاتیان لەسەر حسابی مەمالیك زیاتر فراوان بكەن. مەمالیكەكان ئەو كاتە حوكمڕانی میسرو شام و حیجاز و یەمەنیان دەكرد، عوسمانییەكان سەرەتاى پەلامارەكانیان بۆ سەر مەمالیك لە شامەوە دەست پێكرد لەبەر ئەم هۆیانەی خوارەوە:
1- دەستگرتنیان بەسەر شامدا بەمانای دەستگرتنیان بوو بەسەر خۆرهەڵاتی دەریای ناوەڕاست دا.
2-مسۆگەركردنى رێگەى هاتوچۆى بازرگانی عوسمانى ولەدەریای سووریش نزیك دەبوونەوە، كەدەچێتەوە سەر زەریای هیندی و پورتوگالییەكان تیادا بڵاوببوونەوە. 
3- زاڵبوونی عوسمانییەكان بەسەر دەریای ناوەڕاستدا یارمەتی دەدان دەسەڵاتیان بگەیەننە خۆرئاوای عەرەبی.













    سەرەتا پەیوەندی نێوان عوسمانییەكان و مەمالیك ئاسایی بوو، بەڵام لەئەنجامی فراوانخوازی عوسمانییەكان بۆ سەر میرنشینەكانی دراوسێی وەك میرنشینی(ژی القدر) لەشام، ناكۆكی كەوتە نێوانیانەوە. بیانووی عوسمانییەكان بۆ هێرشكردنە سەر ئەم میرنشینە ئەوەبوو كە ئەم میرنشینە وەك كۆسپ وایە لەبەردەم سوپای عوسمانی لەكاتێكدا هێرش دەكەنە سەر ئێران. بەمجۆرە جەنگ لەنێوان هەردوولادا هەڵگیرسا و سەرەنجام لەشكری عوسمانی و مەمالیك لە شەڕی(مەرج دابق) نزیك حەلەب لە 22 / ئاب / 1516ز ڕووبەڕووی یەكتربوونەوەو لەئەنجامدا عوسمانییەكان سەركەوتن و دەسەڵاتیان بەسەر وڵاتى شامدا سەپاند.
پاش ئەم جەنگە سوڵتان سەلیمی یەكەم نامەیەكی بۆ(تۆمان بای) جێگرى سوڵتانى مەمالیك لە میسر نارد و داوای لێكرد كە دان بەدەسەڵاتی عوسمانی دابنێ و بەناوی سوڵتانی عوسمانیەوە لەمیسر فەرمانڕەوایی بكات، بەڵام تۆمان رەتیكردەوەو سووربوو لەسەر بەرگریكردن ، هۆكارى راستەقینەى رەتكردنەوەكەى بەهۆی هاندانى میرەكانی (میسر) بوو لەترسی ئەوەی نەوەكو  (تۆمان باى) وەكو سوڵتانێك دەسەڵاتەكەی بەسەر (میسر)و میرەكانیدا بمێنێتەوە، وایان لێكرد كە ڕازی نەبێت بە دەسەڵاتی عوسمانی و دان بە عوسمانی یەكاندا لە میسردا نەنێت. بۆیە داواكەی سوڵتانی عوسمانی پەسەند نەكرد.لەبەرئەوە سوڵتان سەلیم بڕیاریدا پەلاماری میسر بدات، سەرەنجام لەشكری عوسمانی لەكانوونی دووەمی1517ز لەشەڕى(الریدانیە) سوپای تۆمان بای تێكشكاند و چوونە ناو شاری قاهیرەوە، ئەمەش بووە هۆی ڕووخان و نەمانی دەسەڵاتی مەمالیك لە میسرداو بەم شێوەیە میسر داگیركرا و بوو بە بەشێك لە دەوڵەتی عوسمانی.
كاتێك كە دەوڵەتى مەمالیك لەشام و میسر ڕووخا، ئیتر شتێكی ئاسایى بوو كە(حیجاز)یش بكەوێتە ژێردەستى دەوڵەتى عوسمانى، ئەوەبوو شەریف (بەرەكات) كە شەریفی مەككە بوو كوڕەكەی بە ناوی (ئەبونەمر) نارد بۆ لای سوڵتان سەلیم لە قاهیرە بۆئەوەى  ملكەچی و گوێڕایەڵى خۆى بۆ سوڵتانى عوسمانی ڕابگەیەنێت ، سوڵتان سەلیمیش پێشوازى لە(ئەبونەمر) كردو حوكمڕانى حیجازى بە باوكى سپارد ئەم پێسپاردنە یارمەتى شەریف بەرەكاتى دا كەدەست ڕۆیشتنى شەریفەكان چۆن بوو لە كاتى مەمالیكدا بەم جۆرە بمێنێتەوە. 
لە یەمەنیش سوڵتان سەلیم داوای لە (ئەسكەندەری چەركەسی)كرد كەوالی یەمەن بوو لە سەردەمی مەمالیكدا ، كە بەناوی دەوڵەتی عوسمانییەوە فەرمانڕەوایی لە یەمەندا بكات ، ئەسكەندەری چەركەسیش ڕازی بوو ، وە دانى نا بە دەسەڵاتی عوسمانی لە یەمەن دا.
بەڵام دەسەڵاتى عوسمانییەكان لەیەمەن جێگیر نەبوو، چونكە یەمەنیەكان بەردەوام ڕووبەرووى ئەو لەشكرانە دەبوونەوە كە سوڵتانەكانى عوسمانى دەیانناردە سەریان تاساڵى 1538ز كاتێ كە عوسمانییەكان عەدەنیان داگیركردو دەرگاى گەرووى (باب المندب)یان بەڕووى پورتوگالیەكاندا داخست، بەڵام عوسمانییەكان نەیانتوانى لە ئاوەكانى خۆرهەڵات (كەنداو) كارێكى لەو جۆرە بكەن، چونكە كەشتیگەلەكانیان لە بنكە سەرەكیەكانى خۆیان لەدەریاى ناوەڕاست دووركەوتبوونەوە، هەروەها بەهۆى ململانێیان لەگەڵ ئێرانیەكان كە هاوپەیمانى پورتوگالییەكان بوون، وێڕاى ئەوەش عوسمانییەكان ساڵى 1555ز دەسەڵاتیان گەیشتە بەحرەین.



2 - داگیركردنی عێراق لەلایەن دەوڵەتى عوسمانیەوە:
     عێراق لەژێر دەسەڵاتی سەفەوییەكاندا مابوەوە.بارودۆخی كۆمەڵایەتی و ئابووری و ڕۆشنبیری عێراق لەژێر دەسەڵاتی سەفەویەكاندا ڕوو لەخراپتر بوو، سوڵتان سلێمان قانونی ساڵی1534ز بەبێ هیچ بەرەنگارییەك بەغدادى داگیر كرد و لەژێر دەسەڵاتی سەفەویەكانی دەرهێنا.هاوكات(راشد كوڕی ئەلمەغامس)ى فەرمانڕەواى بەسرە ملكەچی خۆی بۆ سوڵتانی عوسمانی ڕاگەیاند ، كەواتە بەسرەش بە بێ بەرگریكردن چووە ژێر دەسەڵاتی دەوڵەتی عوسمانییەوە لەسەردەمی سوڵتان سلێمانی قانوونیداو بوو بە بەشێك لە دەوڵەتی عوسمانی و لەساڵی (1546ز) بەڕەسمی داگیركردنی بەسرە لە لایەن عوسمانییەكانەوە ڕاگەیەنرا. ساڵى 1623ز ، شاعەباسى سەفەوى توانى جارێكی تر بەغدا داگیربكاتەوە تاساڵى 1638ز, بەڵام عوسمانییەكان بەسەركردایەتى سوڵتان مورادى چوارەم دەستیان گرتەوە بەسەر بەغداد.  

3- داگیركردنی وڵاتانى خۆرئاوای عەرەبی لەلایەن عوسمانییەكانەوە:
 بەشی خۆرئاوای عەرەبی هەر لەزووەوە ڕووبەڕووی هێرش و داگیركاری ئەوروپاییەكان ببووەوە. هەرچەندە هەندێك لەسەركردە دەرییایەكانی عەرەب وەك(عروج) و (خەیرەددین) ى برای بەربەرەكانێی ئەو داگیركاریەیان كرد، بەڵام نەیانتوانی ناوچەكە لە ئەورپاییەكان ڕزگار بكەن، ئەوە بوو(عروج) كوژراو (خەیرەدین)یش داوای لە عوسمانییەكان كرد هاوكاری بكەن. عوسمانییەكانیش بەهاوكاری گەلانی ناوچەكە توانیان یەك لەدوای یەك هەرێمەكانی خۆرئاوای عەرەبی لەدەسەڵاتی ئەوروپاییەكان ڕزگاربكەن و دوای رزگاركردنی ناوچەكانیش دەسەڵاتی عوسمانییەكانی تێدا جێگیر دەبوو.










 
ساڵی1551 دواى دەركردنی هێزەكانی(قەدیس یوحەننا) لەلایەن هێزی دەریایی عوسمانی ، لیبیا بوو بە بەشێك لەدەوڵەتی عوسمانی. ساڵى 1574زیش تونس كەوتە ژێر دەستى عوسمانییەكان پاشانیش جەزائیر تا گەیشتنە سنوورى مەراكیش (مەغریب). بەڵام دەسەڵاتی عوسمانییەكان لەهەردوو سەدەی هەژدەو نۆزدەدا لەخۆرئاوای عەرەبی بەرەو لاوازی دەچوو، هۆی ئەمەش دەگەڕێتەوە بۆ ئەوەی كە ویلایەتەكانی خۆرئاوای عەرەبی لە یەكترییەوەو لەپایتەختی دەوڵەتیشەوە دووربوون ، وێڕای لاوازیی ئەو ئامرازەى كە پێویستە بۆ دەوڵەتێك بیەوێ زاڵ بێت بەسەر ئەو ویلایەتانە ئەویش هێزى دەریاییە.
  * ڕەتكردنەوەى دەسەڵاتی عوسمانی لەلایەن عەرەبەكانەوە: 
لەئەنجامی سیاسەتی خراپی عوسمانییەكان لەنیشتمانی عەرەبی دا لە نیوەی دووەمی سەدەی شازدەوە عەرەبەكان دەستیانكرد بە ڕاپەڕین و بەرگری لەبەرامبەر خراپەكارییەكانی عوسمانیدا. ئەم ڕاپەڕینانە لەسەدەی هەژدەدا گەیشتە ئاستێكی باڵاتر و ڕووبەرێكی فراوانتری نیشتمانی عەرەبیشی گرتەوە.
عێراق یەكێك بوو لەبنكەكانی ئەم ڕاپەڕینانە، ڕاپەڕینەكەی عەبدولغەنی جەمیل موفتی كە لەبەغدا و دژی عوسمانییەكان سەریهەڵدا دیارترینی ئەو ڕاپەڕینانە بوو. خراپی باری ئابووری و سیاسی و كۆمەڵایەتی لە عێراقدا لەدوای كەوتنی دەسەڵاتی داود پاشاوە لەساڵی1831هۆكاری سەرەكی ڕاپەڕینەكە بوون. 
لە 28ئایاری ساڵی1832خەڵكێكی زۆر لەدانیشتوانی بەغدا بەنیازی پەلاماردان ڕوویانكردە سەرا كەشوێنی نیشتەجێی والی عوسمانی بوو لە بەغدا، لەمەوە شەڕێكی گەرم لەنێوان خۆپیشاندەران و پاسەوانەكاندا روویدا. والی عوسمانی توانی هێزەكانی خۆی كۆبكاتەوەو خۆپیشاندەران بڵاوە پێبكات و زیانێكی زۆریشیان لەو گەڕەك و شوێنانەدا, كەخۆپیشاندەران و سەركردەكانی ڕاپەڕین تێیدا كۆبوونەوە.
لە(لوبنان)یش چەند ڕاپەڕینێك ڕوویدا، گرنگترینیان ئەو ڕاپەڕینانە بوون كە لەسەدەی نۆزدەدا ڕوویداو بە(عامیات )ناسراوە.عامیات بەو بزووتنەوانە دەگوترا، كە گەل لەپێناو بەدیهێنانی مافەكانی دا لە دژى چەوسێنەران بەرپای دەكرد. یەكێك لەو ڕاپەڕینە گەلیانەش(عامیات ) بریتی بوو لەڕاپەڕینی گەلی ئەنتڵیاس بەهۆى ئەوەى كە والی عەككا عەبدوڵڵا پاشا داوای لەمیر بەشیری شەهابی كرد كە فەرمانڕەوای ناوچەی (جەبیل) بوو، تاپارەیەكی زۆری بۆ كۆبكاتەوە. لەئەنجامی ئەمەدا خەڵك پەیوەندیان بەدانیشتوانی گوندەكانەوە كرد، تا هەموو لەشاری ئەنتڵیاس كۆببنەوە، لەكۆبوونەوەكەدا هەموو بەیەك دەنگ بڕیاریاندا، كە بەرەنگاری ئەم داواكارییە ببنەوە و ئامادەنەبوون ئەو  بڕە پارەیە بدەن. ئەم ڕووبەڕووبونەوەیە لەساڵی1850تا 1851ی خایاند. ساڵێك دوای ئەمە ڕاپەڕینێكی تر دژ بەمیر بەشیر و دەرەبەگەكان ڕوویدا، كە بە(عامیەی قین) ناسراوە. لە ساڵی 1858یش دا لەناوچەی كەسرەوان جوتیاران دژی دەرەبەگەكان ڕاپەڕین، چونكە باجێكی زۆریان بەسەردا سەپاندبوون، ئەم ڕاپەڕینەش بە(عامیەی كەسرەوان) ناسراوە. لەسوریاش چەند ڕاپەڕینێك ڕوویدا لەوانە ڕاپەڕینەكانی ساڵی1798لە دیمەشق و ساڵی1886لە(جەبەل عەرەب)، هەروەها ڕاپەڕینی ساڵی1899كە وەك ناڕەزایەتیەك لەبەرامبەر كاربەدەستانی عوسمانی سەری هەڵدا كاتێك دەیانویست چەند سەربازگەیەك لە(سوەیدا) دابمەزرێنن.
لەمیسریش یەكێك لەگەورە پیاوانی مەمالیك كە ناوى(عەلی بەگ) بوو توانی جاڕی سەربەخۆیی میسر بدات و دەوڵەتێكی بەهێز دروست بكات.
جگە لەمانە چەندین ڕاپەڕینی تریش لەتونس و لیبیا لەبەشی خۆرئاوای عەرەبیدا ڕوویدا.

