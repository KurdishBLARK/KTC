
بەشی پێنجەم

بزووتنەوەی چاكسازی عوسمانی و
كاردانەوەی لەسەر وڵاتانی عەرەب و كوردستان

1 - بزووتنەوەی چاكسازی عوسمانی:
لە ئەنجامی تێكچوونی دام و دەزگاكانی عوسمانی و دەركەوتنی  سەرەتای هەڵوەشان و پەككەوتنی دامەزراوەكانی دەوڵەت بەتایبەتی هێزەكانی سوپا، هەڵگیرسانى شۆڕش و ڕاپەڕین لە بەشێكی زۆری  هەرێمەكانی ژێر دەسەڵاتی عوسمانی و تێكشاندنی سوپاكەی لەبەرەكانی جەنگداو بوونی كۆمەڵە كەسانێك كە شارستانێتی ئەوروپا كاریگەری لەسەریان هەبوو، هەموو ئەمانە بەسەر یەكەوە هۆكاری گرنگ  بوون كە دەوڵەتی عوسمانیان بەوە ناچار كرد، بڕیاری چاكسازی هەمە لایەنە بدات.
لایەنگرانی چاكسازی عوسمانى دوو گروپ بوون: گروپێیكیان پێان باشبوو چاككردنی دەزگاكانی دەوڵەت لەڕێگەی پشت بەستن بەشەریعەتی ئیسلامی و نەریتی ڕەسەنی دەوڵەتی عوسمانی بێت.
 گروپی دووەم پێیان باشبوو چاكسازی لەسەر شێوازی دەوڵەتە ئەوروپییەكان و بەپشت بەستن بە دەوڵەتانی ئەوروپی ئەنجام بدرێت، چونكە ئەوروپییەكان  لە بوارەكانی سەربازی و ئابووری و سیاسی و ڕۆشنبیریدا توانیوویانە سەركەوتن بەدەست بهێنن.دواجار بۆ چوونی گروپی دووەم سەركەوتنى بەدەست هێنا.
سەرەتا چاكسازی لەسوپادا كرا، چونكە دەوڵەت پێویستی بەسوپایەكی بەهێز هەبوو بۆ بەرگریكردن لەسنوورەكانی، دواتریش لایەنەكانی كارگێڕی و فێركردنی گرتەوە.
سوڵتان سەلیمی سێیەم (1789 ــ 1807)ز كۆبوونەوەی بە بیرمەندان و سیاسەت كرد، تا دەربارەی كێشەی لاوازیەكانى دەوڵەت بیروڕایان بزانێت. لەئەنجامدا هەموو ڕایان وابوو، كە دەوڵەت پێویستی بە چاكسازی هەیە و لەساڵی(1792ز) ئەمانە كۆمەڵە پەیڕەو و  ئامۆژگارییەكیان بە ناوی (ڕژێمی نوێ)وە دەركرد.
لەڕژێمی نوێدا چەندین هەنگاوی بۆ چاكسازی تێدابوو لەباری كارگێڕی و دارایی و لە هەموویشیان گرنگتر پێكهێنانی سوپایەكی نوێ بوو  لە پیادەو هێزی دەریایی بە تازەترین جۆری مەشق و لەسەر شێوازی ئەوروپی، بۆیە خوێندنگای سەربازی و دەریایی كرانەوەو شارەزایانی فەرەنسی وانەیان تیا دەگووتنەوە. كاتێكیش سوڵتان سەلیمی  سێیەم بڕیاری كردنەوەی باڵوێز خانەی عوسمانی دا لە وڵاتە ئەوروپیەكان، بەم كارەى دەرفەتی بۆ ژمارەیەك  لە لاوە توركەكان ڕەخساند بۆ تێكەڵبوون بە شارستانیەتی ئەوروپاو فێربوونی زمانەكانیان و ئاشنابوون بەبیر و باوەڕیان ، چاوەڕوانیش دەكرا ئەم لاوانە ڕۆڵی گرنگ لەبزووتنەوەی  چاكسازی عوسمانیدا ببینن.
لەئەنجامی پیلانی ناحەزانی چاكسازی، بزووتنەوەی چاكسازی زۆر جار تووشی كۆسپی گەورە دەبوو.كاتێك سوڵتان مەحموودی دووەم (1808 ـ 1839) دەسەڵاتی گرتە دەست بۆی دەركەوت، تا سوپایەكی تازەو بەهێز      دانەمەزرێت بۆ لەناوبردنی هێزەكانی ئینكیشاری  كە دوژمنی سەر سەختی چاكسازی بوون ، بزووتنەوەی چاكسازی سەرناگرێت.
سوڵتان مەحموود وێڕای تەواوكردنی كارەكانى سوڵتانەكانی پێش خۆی، لەمەیدانی خوێندن و خوێندەواریدا چەند قوتابخانەیەكی كردەوە و ژمارەیەك خوێندكاری ناردە ئەوروپا و ڕۆژنامەیەكیشی  بەناوی (هەڵسەنگاندنی ڕووداوەكان - تقویم الوقائع)ەوە دەركرد لەبواری كارگێڕیشدا وەزارەتەكانی (ئەوقاف و ناوەوە و دەرەوە) و، ئەنجوومەنی وەزیرانی لەسەر شێوازی ئەوروپا دامەزراند، لەكارە گرنگەكانی تری مەحموودی دووەم دامەزراندنی یەكەم پۆستە خانە بوو لەنێوان ئەسكدار و ئەزمیردا، یاسای سزادان و ئەنجوومەنی حوكمی دادگەری  دامەزراند و جلوبەرگ و شێوازی ئەوروپی خستە نێو سوپای عوسمانیەوە.
دوای مەحموودی دووەم، سوڵتان عەبدولمەجیدی  یەكەم  هاتە سەركارو قۆناغێكی نوێ لەبزوتنەوەی چاكسازی  عوسمانی دەستی پێكرد، سوڵتان  عەبدولمەجید بەیاننامەیەكی دەركرد بەناوی(خەتی شەریفی گوڵخانە). ئامانجی ئەم بەیاننامەیە دابینكردنی مافی یەكسانی هەموو ئەندامێكی ناو دەوڵەتی عوسمانی بوو بەبێ لەبەرچاو گرتنی جیاوازی بیروباوەڕی ئایینی و نەتەوەیی. لەڕووی باجیشەوە بەیاننامەكە دەڵێت: دەبێت باج بەشێوەیەكی دادپەروەرانە بەسەر هەموو چینەكانی كۆمەڵدا دابەش بكرێت و ڕێگەی كۆكردنەوەیشیان چاك بكرێت و بەیانەكە ماوەی سەربازیشی دیاری كردبوو.
هەر لە سەردەمی ئەم سوڵتانەدا بەیاننامەیەكی تر بەناوی (خەتی هەمایون)دەركرا ناوەڕۆكی ئەم بەیانەش بریتی بوو لە:دابینكردنی یەكسانی لەنێو خەڵكدا، جێبەجێكردنی یاسا لەسەر هەموو ئەوانەی جیاوازی دەكەن بەهۆی جیاوازی ئایین، زمان، ڕەگەز، هەنگاونان بۆ ڕێكخستنەوەی پۆلیس و دادگاگان و دارایی و دامەزراندنی بانك،ودانى نا بە پێویستى دەوڵەت بۆ ئەنجامدانى چاكسازى گشتى. بەڵام ئەمانە تەنها مەرەكەبی سەر كاغەز بوون وهیچی جێ بەجێنەكرا.
دوای عەبدولمەجیدی یەكەم، سوڵتان عەبدولعەزیزی برای جێگەی گرتەوە. گرنگترین یاسا كە لەم سەردەمەدا دەركرا بریتی بوو لەیاسای ویلایاتی نوێى عوسمانی  ساڵی(1864ز) و بەپێ ی ئەم یاسایە دەوڵەت بەسەر(30) سی ویلایەتدا دابەشكرا، هەر ویلایەتێك كرا بەچەند لیوایەكەوە كەهەریەكەیان موتەسەڕیف سەرۆكى بوو، هەر لیوایەكیش دەكرا بەچەند قەزایەكەوە كە قائیمقام سەرۆكى بوو، هەر قەزایەك بە چەند ناحیەیەكەوە كەمدیر ناحیە سەرۆكى بوو.هەروەها لەم یاسایەدا ڕێگەدراوە چەند ئەنجومەنێكى خۆجێیی دروست بكرێ، واتە بەپێى ئەمە لە هەر ویلایەتێكدا ئەنجومەنێك و لە هەر لیوایەكدا ئەنجومەنێك هەبێت، هەروەها لەهەر قەزاو ناحیەیەكیشدا.بەپێی ئەو یاسایە خەڵكى لە بەڕێوەبردنى كاروبارى ویلایەتەكانى خۆیاندا بەشداریان دەكرد بەهاوبەشى لەگەڵ دەسەڵاتدارانى فەرمانڕەواو دەستە كارگێڕییە جیاوازەكان، مەبەستیش لەم یاسایە ئەوەبوو كە هەموو ویلایەتەكان زۆر بەڕێكى بە حكومەتى مەركەزیی لە ئەستەمبوڵەوە ببەسترێنەوە.
سەردەمی سوڵتان عەبدولحەمیدی دووەمیش زۆر كاری گرنگی بەخۆوە بینی لەوانە:دانانی دەستوورێك بوو بۆ دەوڵەت كە ئامانجی بەدیهێنانی یەكسانى سیاسی و مەدەنی بوو بۆ هەموو هاوڵاتییەكی عوسمانی. لەپاشدا دەستوور دیاریكردنی ئەركی وەزیرەكان و كاربەدەستان دەردەخات ، بە دیهێنانی سەربەخۆیی دادگاو چەسپاندنی بودجەی دەوڵەت و جێ بەجێكردنی سیستەمى لامەركەزى بوو لە ویلایەتە كان. 
لەمادەیەكی دەستوورەكەدا باس لە دامەزراندنی پەرلەمان دەكات كە لە دوو ئەنجوومەن پێكهاتبێ، یەكێكیان ئەنجوومەنی نوێنەران (مەبعوسان)و ئەوی تریشیان ئەنجوومەنى پیران(ئەعیان)بوو.  
لە ساڵی (1877ز) پەرلەمان كۆبوونەوەكانی خۆی دەست پێكرد، بەڵام ڕووسیا بانگى شەڕى دا دژى دەوڵەتى عوسمانى ئەمەش هەلێكى گونجاوى دایە دەست سوڵتان عبدالحمید بۆ ئەوەى نیازى خۆى بهێنێتەدى و دانیشتنى پەرلەمان بۆماوەیەكى دیارى نەكراو دوابخات، دواتریش ساڵى 1878ز بەیاننامەى هەڵوەشاندنى پەرلەمان و لابردنى دەستوورى دەركردبۆ ماوەیەك  بەبیانووى ئەوەى كەدەوڵەت بەبارێكى نائاساییدا تێدەپەڕێت، بەمەشەوە نەوەستا بەڵكو دەستی كرد  بە ئازاردانى چاكسازی خوازان و لایەنگرانیان، هەندێكی لە وڵات  دوورخستنەوە وەك (مەدحەت پاشا) كەناردی بۆ ئەوروپا و دواتریش بەتۆمەتی بەشداریكردن لە كوشتنی سوڵتان عەبدولعەزیز دەستگیرى كرد.

2 - كاردانەوەی چاكسازی عوسمانی لەسەر وڵاتانى عەرەبی:-
 لەسەردەمی محەممەد عەلی دا میسر پێشكەوتنێكی زۆری بەخۆیەوە بینی، ئەو كارانەی محەممەد عەلی لەم وڵاتە ئەنجامیدا بەپێی سیاسەت و ویستی خۆی بوو نەك لەسەر داوای دەوڵەتی عوسمانی. بۆیە بزووتنەوەی چاكسازی لەمیسر لەژێر كاریگەری بزووتنەوەی چاكسازی دەوڵەتی عوسمانی دا ڕووینەدا. هەرچی نیمچە دوورگەی عەرەبییە لەبەر ئەوەی بە بارێكی تایبەتیدا دەرۆیشت بەهۆی بەربەرەكانێ و ناكۆكی نێوخۆی نێوان میر و شیخەكانی ناوچەكە، عوسمانییەكان نەیانتوانی هیچ چاكسازییەكى تێدا بكەن.
بەڵام هەندێ لە وڵاتانى عەرەبى چاكسازیەكانى عوسمانى كاردانەوەی هەبوو لەسەریان لەوانە:

 أ - عێراق:-
بزووتنەوەی چاكسازی عوسمانی شوێنی لە عێراقدا بەڕوونی دەرنەكەوت لەسەردەمی مەدحەت پاشادا نەبێت كە لە نێوان ساڵانی (1869 ـــ 1872) والی عێراق بوو. كردەوەكانی مەدحەت پاشا لە عێراقدا بەچاكردنی باری كارگێڕی دەستی پێكرد. لەمەشدا یاسای ویلایاتی عوسمانی پاڵپشتی بوو جگە لەوەی دەسەڵاتێكی فراوانی پێدرابوو بۆ بەدیهێنانی چاكسازی لە عێراق .
ڕێو شوێنەكانى لە هێنانەنانەوەى چاكسازى كارگێڕى و ئابورییەوە دەست پێكرد بە تایبەتى لە چارەسەر كردنى كێشەى زەوی وزار بوو. 
ڕژێمی تاپۆ بەیەكێك لە كارە دیارەكانی مەدحەت پاشا لەقەڵەم دەدرێت لە ڕووى كارگێڕى و ئابوورییەوە، چونكە بەم كارە دەتوانرا سنورێك بۆ یاخیبوونە خێڵەكیەكان دابنرێت ئەویش لەڕێگای مسۆگەركردنی ژیان و گوزەران بۆیان، هەروەها گۆڕینی شێوازی ژیانیان لەژیانی كۆچەریەوە بۆ ژیانی جێگیر، بەڵام ئەم سیاسەتەى مەدحەت پاشا شێخەكانی خێڵەكانی كرد بە موڵكداری زەوی ئەمەش پەیوەندی كۆنی خێڵایەتی گۆڕی بۆ پەیوەندی لەسەر بنچینەى بڕی ئەو موڵكەی كە ئەندامەكە هەیەتی,، هەروەها ئەمە وای لە دەوڵەت كرد بۆ كۆكردنەوەی باج، پشت بەسەرۆك










خێڵەكان ببەستێت بەمەش حكومەت ئامانجی رامیارى خۆى هێنایە دی،كە لەلایەكەوە ئاسانتر لەجاران باجی كۆدەكردەوە، لەلایەكی تر بەئاسانی دەیتوانی ئەندامانی خێڵەكان بكات بەسەرباز.
     لەڕووی هاتوچۆوە مەدحەت پاشا كەشتیە كۆنەكانی چاككردەوەو هەندێك كەشتی نوێی كڕی، چەندین وێستگەی سووتەمەنی دامەزراند، سەبارەت بە ڕێگاوبانی ناوخۆیش هێڵی تراموای نێوان بەغداو كازمیەی دامەزراند.
لەبواری خوێندندا چەند خوێندنگایەكی نوێى كردەوە، وەك روشدیەی سەربازی و ئامادەیى سەربازی و خوێندنگایەكی پیشەیشی كردەوە، وێڕاى كردنەوەی روشدیەی مەلەكی كە دەرچوانی لە دەزگاكانی میری دادەمەزرێندران . لەئەنجامی ئەمەدا ژمارەی فێرخوازان لەعێراقدا زۆر زیادیكرد. 
لەبواری چاپەمەنیشدا چاپخانەیەكی میری دامەزراند و ڕۆژنامەیەكیشی بەناوی ڕۆژنامەی(زەورا)دەركرد، كە بە یەكەم ڕۆژنامەی عێراقی دادەنرێت، هەفتەى دووجار بە زمانى توركى و عەرەبى دەردەچوو تاداگیركردنى بەغدا لەلایەن ئینگلیزەوە هەردەردەچوو. هەر لەسەردەمی مەدحەت پاشادا هەردوو شاری ناسریەو ڕومادی دروست كران.
لەكارەكانی تری مەدحەت پاشا لەعێراق دروستكردنى خانوو بوو بۆ فەرمانگەكانی میری. كێڵگەیەكی نموونەیی دامەزراند و ئەندازیارانى ناردووە بۆ رێكخستنى ئاودێری ، هەروەها چەندین نەخۆشخانەی دامەزراند و، سیستەمی سەربازگیرى جێبەجێكرد.   
          
ب - سوریا:-
كاتێك لەساڵی(1864ز)دا یاسای ویلایەتەكان دەرچوو، بەیروت خرایە سەر ویلایەتی دیمەشق و ناونرا(ویلایەتی سوریا). بەڵام دواتر بەیروت بوو بە ویلایەتێكی سەربەخۆ. هەر ویلایەتێك ئەنجوومەنێكی كارگێڕی خۆی هەبوو، كە لەچەند  فەرمانبەرێكی گەورەو ژمارەیەك پیاو ماقوڵ پێكدەهات، كەنوێنەرانی خەڵكی جیاوازی ویلایەت بوون ، قازی وەك خۆی مایەوە،بەڵام دادگا شەرعیەكان سنور بۆ دەسەڵاتیان داندرا و تەنها ئەو كێشانەیان بۆ هێشتنەوە، كە پەیوەندی بەكاروباری ئەوقاف و میرات و ژنهێنان و تەڵاق و نەفەقەوە هەبوو.چەند دادگایەكی نوێش دامەزرێندران بۆ سەیركردنی ئەو كێشانەی كە لە دەسەڵاتی دادگای شەرعیدا نەبوو. هەروەها دوو دادگای بازرگانی یەكیان لە حەڵەب و ئەویتر لە بەیروت  دامەزرێندرا، وێڕای دامەزراندنی چەند دادگایەكی سەرەتایی لەویلایەتەكاندا.
هەروەها مافی تایبەتی بەچەند كۆمپانیایەكی بیانی درا بۆ كردنەوەی ڕێگاو دامەزراندنی پرد. یەكەم ڕێگای ئاسن لەنێوان  یافاو قودس دا كرایەوە،دواتر هێڵی ئاسنی نێوان دیمەشق و مەدینە كرایەوە،هێڵەكانی پۆستە گەیشتە حەڵەب و دیمەشق و لەزۆربەى شارەكانی سوریاشدا شارەوانی دامەزرێندرا.
كاتێك مەدحەت پاشا كرا بە والی سوریا (1878 ـــ 1880ز) بایەخێكی گەورەی بەپرۆسەی خوێندن و فێركردن دا. چەندین خوێندنگای دامەزراند، خوێندنگای گوندەكانی چاككردەوە و بەمەش ژمارەی خوێندنگاكان لە سوریا زیادیانكرد، و (كۆمەڵەى مەبەستەچاكەكان)ى لە كۆمەڵێك زانا پێك هێنا كەدەستیان كرد بە كۆكردنەوەى یارمەتى لە خەڵك و بە هەموو شوێنێكى سوریا بڵاوببۆوە، هەروەها ئەم كۆمەڵەیە یەكەم چاپخانەی میری لە شام دامەزراند كە ڕۆژنامەی (لوبنان)ى دەردەكرد. لەدیمەشقیش چاپخانەیەكی دامەزراند كە رۆژنامەی (سوریا)ی بە هەردوو زمانی عەرەبی و توركی دەردەكرد.


3- كاردانەوەى بزووتنەوەى چاكسازی عوسمانی لەسەر كوردستان:-
هەرچەندە چاكسازی عوسمانی لەسەردەمی سوڵتان مستەفای سێیەمدا(1757 ـــ 1774) دەستی پێكرا  و سوڵتانەكان دوای ئەویش لەبوارەكانی سەربازی و ڕامیاری و كارگێڕی و كۆمەڵایەتی و ئابووریدا هەندێك چاكسازیان كردووە،بەڵام ڕەنگدانەوەی ئەم چاكسازیانە لەباشوور و خۆرئاوای كوردستاندا لەسەردەمی دەست بەكاربوونی والی مەدحەت پاشا لە عێراق و سوریا  زیاتر هەستی پێدەكرێت چونكە:-
أ- زۆربەی چاكسازیەكانى بەر لە مەدحەت پاشا بواری سەربازی گرتبووەوە وەك نەهێشتنی سوپای ئینكیشاری و دامەزراندنی سوپای نوێ لەسەر شێوازی ئەوروپایی.
ب- دامەزراندن و چاككردنەوەی ڕێگاكانی هاتووچۆ و هۆیەكانی گواستنەوە بەشی هەرە زۆری بە مەبەستی سەربازی بوو.
جـ- چاكسازیەكان لەئەنجامی گوشاری وڵاتانی ئەوروپا یان لەئەنجامی شكستی سوپایی بووە لە بەرەكانی جەنگدا.
د- زۆربەی ناوچەكانی كوردستان لەژێر دەسەڵاتی میرایەتی كوردییەكاندا بووە كە تا كۆتایی چلەكانی سەدەی نۆزدە ژیاون  و تاڕادەیەك نیمچە سەربەخۆ بوون، بۆیە هەر چاكسازییەكی كرابێت دوور بووە لەدەسەڵاتی ڕاستەوخۆی دەوڵەتی عوسمانی. ئەوەش كە مەدحەت پاشا  ئەنجامیدا بە تایبەتی لەبواری خوێندن دا، ڕێگای خۆشكرد بۆ لاوانی كورد تا لە قوتابخانە سەربازییەكانی عوسمانی درێژە بەخوێندن بدەن، ژمارەیەكی بەرچاوی ڕۆشنبیران  ئەفسەرانی كوردیش لەنیوەی دووەمی سەدەی نۆزدە و نیوەی یەكەمی سەدەی بیستدا دەرچووی قوتابخانە سەربازییەكانی عوسمانین. جگە لەوەی كە قوتابخانەكانی عوسمانی لە هەندێك لەشارەكانی كوردستان وەك (كەركووك ــ سلێمانی ــ هەولێر ــ كفری) كرابوونەوە.

