
بەشی چوارەم


 شارستانییەتی ئەغریقییەكان



وڵاتی یۆنان دەكەوێتە باشووری كیشوەری ئەوروپا  و بەشی خوارووی نیمچە دوورگەی بەلقان پێكدێنێ‌ و لە باشوورەوە لەناو دەریای ناوەڕاست درێژ دەبێتەوە، چەندین كەنداو ناوبڕی دەكات بۆ ئەوەی ئەرخەبیلیكی (كۆمەڵە دوورگەیەك) جوان پێك بێنێ‌، هەروەها چیاكانی لە ناوەوەی وڵات درێژبوونەتەوە و دەشتەكان بڵاوبوونەتەوە، ئەم وڵاتە ئاوو هەوای دەریای ناوەڕستی (مامناوەندی)هەیە و شوێنە جوگرافیەكەی لەنێوان ڕۆژهەڵات و ڕۆژئاوا وایكردوە كە دانیشتوانەكەی بەڕووی شارستانییەتی ڕۆژهەڵاتدا بكرێتەوە و پەیوەندیش بە ڕۆژئاواوە بكەن. هەروەها هەڵكەوتنی سروشتی جوگرافی وڵاتی یۆنان ڕیگەخۆشكەر بووە لە پەیدابوونی وڵاتی شار وەك ئەسینا و ئەسپارتە و میگارا و تیبە .
شارستانی ئەغریقی كاریگەر بووە بەو شارستانیانەی كە لە نزیك وڵاتی یۆنان سەریانهەڵدا هەروەك شارستانییەتی ئیجە (بەناوی دوورگەكانی دەریاچەی ئیجە)كەپێشی دەڵێن (شارستانییەتی مەبنەوی) یان كریتی (بەناوی دوورگەی كریت) و شارستانییەتی مایسینا (بەناوی دوورگەی مایسینا) بەهۆی ئەو هەڵكەوتنە سروشتە جوگرافیەكەی لە ڕێگەی دەریای ناوەڕاستەوە لە كەنارەكانی دەریای ئیجە و دەریای مەڕمەڕە و دەریای ڕەش و كەنارەكانی ئیتاڵیاو كەنارەكانی ئەفریقیا  بڵاوبوونەتەوە، ژمارەیەك بنكەی بازرگانیان لە دوورگەكانی دەریای ئیجە دامەزراندووە و خەڵكی تێدا نیشتەجێ‌ بووە، و دیاردەی شارستانییەتی خۆیانیان بۆ گواستۆتەوە.
بەناوبانگترین ڕواڵەت شارستانییەكان:


یەكەم: سیستەمی فەرمانڕەوایەتی:

أ- سیستەمی ئەولیكاریكی: 
واتا (دەسەڵاتی كەمینە) لە شاری ئەسپارتەدا جۆرە سیستەمێكی  فەرمانڕەوایەتی سەری هەڵدا كە هەردوو دەسەڵاتی ڕەها(بێ‌ سنوور)و دیموكراتی لەخۆگرتبوو، دوو پاشا دەسەڵاتیان بەڕێوەدەبرد، لەگەڵ ئەنجومەنێكی پیاو ماقوڵان (خانەدانەكان) (النبلاء) كە لە (28) ئەندام پێك هاتبوو و كۆمەڵەیەكی گشتی هەبوو كە هەموو خەڵكی ئەسپارتە لەخۆگرتبوو، ئەوانەی تەمەنیان لە سی ساڵی زیاتر بوو، ئەم كۆمەڵەیە مانگی یەك جار كۆدەبۆوە، بەڵام مافی پێشنیاركردن و گفتوگۆكردنی نەبوو، گەل بۆ ماوەی ساڵێك پێنچ نوێنەری لێ‌ هەڵدەبژارد تاوەكو چاودێری جێبەجێ‌ كردنی یاسا بكەن.
لەبەر ئەوەی دەسەڵاتی پاشا فراوان بوو مافی ڕاگەیاندنی شەڕ و پەیمانبەستن لەدەست خۆی بوو، بۆیە سیستەم لە ئەسپارتە نەگەیشتبووە ئاستی دیموكراتیەت، ئەمەش بۆ ئەوە دەگەڕێتەوە كە ئابووریەكەی پشتی بە كشتوكاڵ بەستبوو نەوەكو بازرگانی، وای لێهات خاوەنی زەوی دەستێكی باڵای هەبێت لە بەڕێوەبردنی وڵاتدا، بۆیە سیستەمی فەرمانڕەوایەتی لە ئەسپارتە بەدەسەڵاتی كەمینە یاخود ئەو لیكاركی ناونراوە. سروشتی سیستەمی (ئەولیكاریكی) لە پەروەردەی ئەسپارتەدا توندوو تیژ بوون، چونكە ئامانجی بریتی بوو لە ئامادەكردنی پیاوان بۆ ئەوەی ببنە جەنگاوەرێكی توندو تۆڵ و بەجەرگ و چاو نەترس، بۆیە خۆیان لە منداڵی بێ‌ هێز ڕزگار دەكردو پەروەردەكردنی نێرینەكانیان لە تەمەنی حەوت ساڵییەوە دەستی پێدەكردو تاوەكو تەمەنی بیست ساڵی دەخایەند، ئینجا پەیوەندیان دەكرد بە سوپاو مەشقیان لەسەر جۆرەها ناخۆشی دەكرد تا تەمەنیان  دەگەیشتە سی ساڵی، لەدوای ئەوە ئەو كەسە دەبووە هاووڵاتی و مافی هاووڵاتی مافی بوونی پێدەدرا، بەڵام تا تەمەنی شەست ساڵی دەكەوتە ژێر سزا.

ب- سیستەمی دیموكراتی:
شاری ئەسینا بە سەرچاوەی دیموكراتیەت دادەنرێ‌ لە مێژووی مرۆڤایەتیدا، بۆ جێبەجێ‌ كردنی سیستەمی دیموكراتی سەرەتا كۆمەڵێ‌ چاكسازی و یاسای ئەنجامدرا كە تاڕادەیەكی زۆر دەسەڵاتی پاشای كەمكردەوە، هەر لە سەدەی هەشتەمی پ.ز ماوەی دەسەڵاتداریەتی پاشا بە دە ساڵ دیاریكراو، ئینجا لەسەدەی حەوتەمی پ.ز (لە دەوروبەری ساڵی 680پ.ز) بووە یەك ساڵ و ئەنجومەنێكیش دانرا بۆ داڕشتنی یاسا. چاكسازییەكانی (صولون) یارمەتی پەرەسەندنی دیموكراتی دا كە دەسەڵاتێكی زۆری بە دەوڵەمەندەكان بەخشی، هەروەها دانینابە مافی سیاسی بۆ چینی هەژاران كە بە هەنگاوێكی گەورەی بەرەو پێشەوە چوون دادەنرێ‌، بۆیە بە (صولون) دەگوترێ‌ (باوكی دیموكراتیەت)، بەهۆی شەڕەكان و ئەو گۆڕانە كۆمەڵایەتی و ئابووریانەی لە گەڵیدا ڕوویاندا سیستەمی سیاسیشیان گۆڕانی بەسەر داهات، (كلیسپینس) هەڵسا بە چەند چاكسازیەك بۆ چاككردنی سیستەمی سیاسی لە ئەسینا، یاسای ساڵی 507پ.ز دەركرد، بە گوێرەی ئەم یاسایە نوێیە مافی هاووڵاتیبوون بووە مافێكی بۆماوەیی (وراثی)و كۆمەڵەیەكی نیشتمانی لە (500) ئەندام پێك هێناو هاووڵاتیان مافی ئەوەیان هەبوو لە نێوان تەمەنی سی ساڵی تاوەكو شەست ساڵیدا دووجار تێیدا ببنە ئەندام. كۆمەڵە(پەرلەمان) كە بە (ئەكلیزیا) ناسرا لەسەدەی پێنجەمی پ.ز بۆ دیاریكردنی چارەنووسی سیاسی ئەسینا مافی دەست خستنە ناوەوەی هەبوو، و مافی بەستنی هاوپەیمانیەتی پەیمان بەستن و دامەزراندنی باڵیۆزو دەنگدان لەسەر بودجەی دارایی هەبووە، بەگشتی كۆمەڵە دەستی بەسەر دەسەڵاتی یاسادانان و حكومەت (دەسەڵات جێبەجێكردن)داگرتبوو، هەروەها دەستیان گرتبوو بەسەر دەسەڵاتی دادوەری.


دووەم: ئایینەكان:

ئەغریقییەكان هەروەك دانیشتوانی وڵاتی ڕافیدین(دوو ڕووبار) ژمارەیەكی زۆر خواوەندیان پەرستووە، بە بۆچوونی ئەوان خواوەندی (زیوس) سەرۆكی خواوەندی سەروەری ئادەمیزادە، كە ئەویش خەڵكی چیای ئولمپیوسە و خێزانەكەشی (هیرا) ئەویش خواوەند بووە سەرپەرشتی ژیانی ئافرەتانی كردووە خوای دیكەش هەبووە وەك خواوەند ئەپینای كچی زیوس و خواوەند ئەپۆلۆ خوای ڕووناكی لاوان و مۆسیقاو وازهێنان لە گوناح و پاكبوونەوە بوو ناوی بەسترابوو بە ناوی ڕۆژەوە خوشكەكەی كە خواوەند دیانا (ئەرتمیس)بەكارەكانی براكەی هەڵدەستا لەهەمان كاتیشدا لێپرسراوی ئافرەتان بوو، و لە خواوەندەكانی تر خواوەند (نبتونوس) خوای دەریاو سەرچاوەكان، و خواوەند (ئەفرۆدیتس) (خواوەندی شەڕو جوانی) و خواوەند باخوس خوای بەرهەم و سەوزایی و خوای شانۆ. ئەغریقییەكان بۆ خواوەندەكانیان پەرستگایان دروست كردووە و قوربانی و دیاریان پێشكەش كردووە و پەرستگاكان زەوی كشتوكاڵی و دەرامەت و بەندەی خۆیان هەبووە، دەوڵەت لەڕێگەی پیاوانی ئایینەوە كە ڕاسپێردرابوون بە سازدانی بۆنە ئایینیەكان و چاودێریكردنی جەژنەكان، كاروباری پەرستگاكانی بەڕێوەدەبرد.

سێیەم: یارییەكانی ئۆلۆمپی:

گرنگترین جەژنە لای ئەغریقییەكان كە بە هاوشێوەی ئاهەنگە ئایینی و نەتەوەیەكان دادەنرێ‌، جەژنی یارییە ئۆلۆمپیەكان بۆ پەرستنی خواوەندی (زیوس) دانراوە، پاش نەمانی وەرزی هاوین ئاهەنگ بە بۆنەی نەمانی وەرزی هاوینەوە ساز دەدرێ‌، لەم ماوەیەدا شەڕ راگرتنی پیرۆز لە هەموو وڵاتی یۆنان رادەگەینرێ بۆ ئەوەی زۆرانباز و گەشتیاران و میوانان بتوانن ئامادەی ئاهەنگەكە ببن و بە ساغ و سەلامەتیش بگەڕێنەوە وڵاتەكەیان، هەرچەندە جەژنەكە تایبەتە بە یارییەكان كەچی دەرفەتێكە بۆ ئەو كەسانەی بەرهەمی ئەدەبی یاخود زانستیان هەیە لەناو خەڵكیدا بڵاوی بكەنەوە یاخود وتاربێژان گوزارشت لە بیروڕای خۆیان بكەن، هەرچوار ساڵی جارێك ئاهەنگەكە لە شاری (ئەلیس) كە دەكەوێتە سەر چیای ئۆلۆمپیۆس ساز دەكرێ و یەكەمین ئاهەنگی ئۆلۆمپی لە ساڵی 776پ.ز بووە، لە سەرەتادا بەرنامەی یارییەكان تەنها یەك رۆژ بوو، كە (دە) دادوەر سەرپەرشتی ئەم یاریانەی دەكرد و بریتی بووە لە بازدانی درێژ و تیر هاویشتن و (قورسایی)، لە كۆتایی یارییەكانی زۆرانبازی و مشتەكۆڵە و پێشبركێی ئەسپ سواری، لە كۆتایی یارییەكانی ناوی سەركەوتوو براوە و ناوی شارەكەی راگەیەندراوە و دادوەران سەركەوتوەكانیان بە چەپڵە و گەڵای زەیتون گوڵباران كردووە كاتی سەركەتووەكان گەڕانەتەوە شارەكەی خۆیان بە گۆرانی و سەما و خەڵاتی مادی پێش وازیان لێكراوە.

چوارەم: ژیانی هزری (الحیاة الفكریة):

أ – وێژە (الأدب):
1- داســتان: 
ئەغریقییەكان بەوە وەسف كراون كە خاوەنی هەستێكی بەرزی ئەدەبین، چامەی (هۆنراوە) (قصائد) درێژیان بۆ پاڵەوانەكانی ئەغریق هۆنیوەتەوە و كە بۆ خواوەندی(ڕادەبەدەر) (خارق) دەگەڕێتەوە، بەمەش داستانی شیعری جوانیان داڕشتووە كە داستان و ئەفسانە بەیەك دەبەستێتەوە، (ئەلیادە و ئودیسە) لە گرنگتریانن، ئەلیادە و ئودیسە بەرهەمی شاعیری ناسراو بە (هۆمیرۆس ) ەكە لە سەدەی نۆهەمی پ.ز ژیاوە، ئەلیادە وێنەیەكی راستەقینەو ئاشكرا لە بارەی ژیانی ئایینی لەلای ئەغریقییەكان بە دیاردەخات تاوەكو بۆتە پەرتووكێكی پیرۆز لەلایان، هەروەها وێنەكەش لە بارەی ژیانی كۆمەڵایەتی و ئابووری لە سەدەی دوانزەی پ.ز یۆنان پیشان دەدات، ئەمەش بەڵگەیە بۆ ئەوەی كە (هۆمیرۆس) لە چامەی ئەلیادە زانیارییەكانی لە شاعیرانی پێش خۆی هەڵێنجاوە، ئەلیادە ئاماژەی داوە بە یەكگرتنی شارەكانی یۆنانی و داگیركردنی كەناری رۆژهەڵات لە گەرووی دەردەنیلەوە كە پێی دەگوترێ (تەروادە) (Troy)، هەروەها كاتێ باسـی شەڕی نێوان پاڵەوانی (ئەلیادە ئەخلیس) و پاڵەوانی تەروادە (هیكتۆر) دەكات لە هەمان وەسفی چەكی ئەو رۆژگارەش دەكات.
داستانی (ئۆدیسە)ش بەرهەمی هومیرۆسە، لەم داستانەدا بە شێوەیەكی ئەدەبی و ناسك و دوور لە كوشتار و توند و تیژی باسی (ئوودیسیوس) دەكات كە یەكێكە لە پاڵەوانەكانی شەڕی تەروادە و بۆ شاری ئەسینا دەگەڕێتەوە، باس لەو ئاستەنگانە دەكات لە ڕێگەی گەڕاندنەوەیدا لە دەریا تووشی دەبێت وەكو تێكشكاندنی كەشتیەكەی و چۆن خواوەند زیوس هاتووەو یارمەتی داوە و ئەو ناخۆشیانەی ژنەكەی لە دووری ئەو تووشی هاتووە.

2- ئەدەبی شــانۆ: 
ئەغریقییەكان  لە كاری دراما ناوبانگیان دەركردەو نووسینی دەقی شانۆیی بەبەشێك لە ئاهەنگی ئاینی دادەنرا،شانۆگەرییەكان دوو جۆری هەبوو: 

یەكەم تیراژیدی (خەماوی- ناخۆشی): 
دەقی شانۆیی لەسەر دەستی یەكێك لە نووسەرەكان ئامادە دەكرا ئینجا لە ئاهەنگێكی گەورە پێشكەش دەكرا، كاتێ ئەكتەرەكان دەورەكەیان دەنواند مۆسیقای لەگەڵ بەكار دەهێنراو سەمای پیرۆزی لەگەڵ دەكرا، نووسەری دراما هەوڵی داوە بیروڕاكانی گەل و ئارەزووەكانی و پێداویستی و هیواكانیان لەسەر رازی ئەكتەرەكان جوڵانەوەیان بەرجەستە بكات، لە بەناوبانگترین نووسەرانی تراژیدیا (ئەیسكلیوس 525-455) پ.ژ كە لایەنی دەروونی مرۆڤیشی كردۆتەوە چەندین خەڵاتی بەدەست هێناوە، ڕۆمانە بەناوبانگەكەی ناوی (ئۆدیب)ە، هەروەها (یوربیدز)ی شاعیر (480 – 406) پ.ز لە بواری تیراژیدیا ناوبانگی دەركرد، ئەوەشیان لە ژێر كاریگەری  فەلسەفەی یۆنانی جەختی لەسەر زانینی  ناخی مرۆڤ كردۆتەوە.

دووەم كۆمیدیا (پێكەنین – گاڵتەجاری): 
 بریتیە لە درامایەكی ڕەخنەگرانە وشێوازێكی گاڵتەجاری لەخۆگرتووە، ئامانجی كات بەسەربردن و خۆشییە، نووسەرانی كۆمیدیا ڕەخنەیان لە كەسایەتییەكان و بیروڕای سیاسی و فەلسەفی گرتووە، بەناوبانگترین شاعیری كۆمیدی ئەرسترفانیس(445 – 338)پ.ز كە یانزە ڕۆمانی گاڵتەجاری كۆمیدی نووسیوە.

3- مێژوو: 
نووسینەوەی مێژوو بە شێوەیەكی ڕێك و پێك لەلای ئەغریقییەكان لەسەر دەستی هێرۆدۆتس (485 – 425) پ.ز سەری هەڵدا، بۆیە بە باوكی مێژوو ناسراوە، هێرۆدۆتس لە یۆنان، سەردانی میسر و ئێران و ئاسیای بچووك و ناوچەكانی دیكەی كردووە، پەرتوكێكی گشتی لەبارەی مێژوو داناوە و بەسەر نۆ بەش دابەشی كردووە، هیرۆدۆتس ناوی لە كارەكەی ناوە هستوریا Historia، بەمانای وشە واتە بەدواداگەڕان (التحریری) هێرۆدۆتس لە پەرتوكەكەی ڕاستی و خەیاڵی تێكەڵ بە یەكتری كردووە، هەڵساوە بە گێڕانەوەی هەواڵی سەیر كە لەگەڵ واقیعیدا ڕێك ناكەوێ‌ و باشترین كەس بووە لەسەر میدییەكانی نووسیوە.
زەینفۆن (430 – 354)پ.ز لە كتێبی ئەناباسس (بەرەو باكوور) و چۆنیەتی پاشەكشەكردنی (بەكرێگیراوەكان)ی ئەغریق كردووە لە وڵاتی بابل لە گەڕانەوەیان بۆ وڵاتی خۆیان ڕێگەی دۆڵی ڕووباری دیجلەیان بەكارهێناوە وساڵی 401 پ.ز ب وڵاتی كاردۆخییەكان (كوردستان) تێپەربوون، نووسینەكانی زەینفۆن وردتر واقیعیترن، چونكە بەشێوەكی سادە و ساكار نووسراوەتەوە و لەگەڵ زۆری دووبارەبوونەوە.

4- فەلسەفە: 
زانست و فەلسەفە وابەستەن و هەردووكیان زادەی هزرن (الفكر) و لەلای ئەغریقییەكان یەك مانا دەبەخشن، بە واتایەكی دیكە فەیلەسوفەكانی ئەغریقی وەكو زانست لەبارەی دیاردە سروشتیەكانیان كۆڵیوەتەوە، بیرمەندانی ئەغریقی (گریكیەكان) هەوڵیانداوە لێكدانەوەیەكی لۆژیكی(منطقی) ببەخشنە گەردوون و جیهانی مادی و مرۆڤ بەوەی دروستكراوە بوونەوەرێكی (مەخلوق) خاوەنی جەستە و بیر و كەسایەتییە و ئەو یاسانەی كە ڕەفتاری مرۆڤ ڕێك دەخەن شیانكردۆتەوە. فەلسەفەی یۆنانی بەسێ قۆناغدا تێپەڕیوە كە ئەوانیش:
أ‌- قۆناغی گەڕان (بحث) بەدوای سروشت و ڕەسەن وبنچینەی  گەردوون، فەیلەسوفان لەو (رەگەز انەی) سروشتیان كۆڵیوەتەوە وەكو (هەوا، ئاو، خاك، ئاگر) فەیلەسوفەكانی ئەو كاتە (تالیس و فیساگۆرس) بووە.
ب‌- قۆناغی گەڕان بەدوای مرۆڤ و ڕەفتارەكانی و ڕەوشت و سیاسەت، فەیلەسوفانی ئەم قۆناغە سۆفستائییەكان بوون (گەیشتنی بە ڕاستی لە ڕێگەی  گفتوگۆ و دانوستانەوە).
ج-  قۆناغی توێژینەوەی زانستی ڕێكخراو و دەركەوتنی قوتابخانە فەلسەفییەكان بەناوبانگترینیان فەیلەسوفەكانی ئەم قۆناغە ئەفڵاتون و ئەرستۆ بوون.

 سۆكرات (Socrats)  (470 – 399) پ.ز:
خەڵكی ئەسینایە و بیروڕا و بۆچوونەكانی نەنووسراوەتەوە، بەڵكولە رێگەی ئەفلاتوونی قوتابیەكەوە بە ئێمە گەیشتوون، سۆكرات ئاماژەی بەوەداوە كە كاری سەرەكی فەلسەفە لێكۆڵینەوەیەتی لە بارەی مرۆڤ ئەوەی پێیەوەی پەیوەستە و دروشمی (خۆت بناسە)ی بەرزكردۆتەوە.
سۆكرات بڕوای وابوو مەبەست لە بوونی ئادەمیزاد ئەوەیە دەستەبەركردنی بەختیاریە كە دەتوانرێ لە ڕێگەی پەیوەستبوون بە چاكەكانی وەكو دانایی و ئازایەتی و دادپەروەری و ڕاستگۆیی و دەستپاكی و هاورڕێیەتی دڵسۆز بەدی بهێنرێت، سۆكرات (جەختی) لەسەر هۆش كردۆتەوە لە درك كردن و هەستكردن بە شتەكان، پارێزگارەكان (المحافظون) سۆكراتیان بەوە تاوانبار كردوە كە مێشكی لاوانی ئەسینای تێكداوە و بڕیاری كوشتنیان بەسەر داوە و هەرچەندە دەیتوانی ڕابكات، كەچی وەكو ڕێزگرتنێك لە یاسای ئەسینا ژەهرەكەی خواردووە.


 ئەفلاتوون (Plato 437 - 347) پ.ز
لە ئەسینا ژیاوە و قوتابی سۆكرات بووە و لە ئەسینا خوێندنگەی بەناوی (ئەكادیمی) دامەزراندووە، كە تێیدا وانەی بە قوتابیەكان گوتووە، بۆچوونەكانی سۆكراتی نووسیوەتەوە و تەوەرەكانی لەبارەی فەلسەفەی  گەردوون و ئەندامەكانی لەشی مرۆڤ و پیریەتی تێدا نووسیوە، هەوڵە فەلسەفییەكانی بە دانانی كتێبێك لەمەڕ سیاسەت بە ئەنجام گەیشت ناوی نا (كۆمار)، كە بڕوای وایە باشترین سیستەمی دەسەڵاتداریەتی ئەوەیە كە فەیلەسوفەكان دەوڵەت بەڕێوەدەبەن.



 ئەرستۆ: Arstotie (384- 322)پ.ز:
لە باكووری یۆنان لە دایك بووە و لەكاتی لاویدا پەیوەندی بە ئەكادیمیای ئەفلاتوون كردوە، لەگەڵ مامۆستاكەی بوو بۆماوەی بیست ساڵ، و پاش ئەوەی لە ساڵی 342 پ.ز چووتە مەگدۆنیا،  بۆ ئەوەی سەرپەرشتی  پەروەردەكردنی كوڕی  فیلیب پاشا ئەسكەندەری مەكدۆنی بكات، ئینجا گەڕاوەتەوە ئەسینا و خوێندنگەیەكی  بەناوی (لوسیوم) دامەزراندوە، ئەرستۆ كتێبێكی لەبارەی سروشتەوە نووسیوە و هەروەها كتێبێكی لەبارەی ڕەوشتەوە داناوە كەتێیدا باسی لە چاكە كردووە و كتێبێكی داناوە كە تێیدا باس لەبارەی لە سیستەمێكی نموونەی بۆ دەوڵەت كردووە و كتێبێكی دیكەشی بەناوی جوانی هەیە و چەندین وتاری لەبارەی ژیانزانی نووسیوە، لەبەر ئەوەی ئەرستۆ بنەماو ڕێسای بۆ چەندین زانست داناوە، بۆیە پێی دەگوترێ مامۆستای یەكەم، جیا لە دانراوەكانی پێشووی بنەمای زانستی لۆژیك (علم المنطق) (هونەری بیركردنەوەی ڕاست) و بنەمای شێوازی بیركردنەوەی زانستی دروستی داڕشتووە.


پرسیارەكانی  بەشی چوارەم

پ1/ كاریگەری جوگرافیای یۆنان لەسەر شارستانیەكەی ڕوون بكەوە.
پ2/ باسی سەرهەڵدانی ڕژێمی دیموكراتی بكە لە ئەسینا.
پ3/ چۆن یاریە ئۆڵۆمپیەكان سەریان هەڵدا؟ گرنگییەكەی چییە؟
پ4/ ئەم دەستەواژەیە لێك بدەوە (( ئەرستۆ بە مامۆستای یەكەم دادەنرێ)).





سەرچاوەكانی بەشی چوارەم

1- بتـرى أ،مدخل الى تأريخ الاغريق و أدبهم وأثارهم، ترجمة                  ئيل يوسف عزيز(الموصل،1977).
2- طه باقر، مقدمه في تأريخ الحضارات القديمة، ط2، (بغداد،1956)
3- عادل نجم عبود المنعم رشاد، اليونان و الرومان، دراسة في تأريخ و الحضارات، دار الكتب للطباعة و النشر، (الموصل).
4- لطفي عبدالوهاب يحيي، اليونان مقدمة التأريخ الحضاري،                       (بيروت،1979).
