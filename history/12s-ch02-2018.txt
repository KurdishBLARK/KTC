

بەشی دووەم

أ- پەیمانەكان و ڕێكەوتنەكانی عوسمانی - ئێرانى و پەیوەندییان بە گەلی كوردەوە:-
دەوڵەتی عوسمانی(توركی ــ سوننە) و دەوڵەتی ئێرانى (فارسى ــ شیعە مەزهەب)، بە درێژایی مێژووی فەرمانڕەوایی یان بە تایبەتی لە سەدەی شانزەهەم داو بەهۆی فراوانبوونی دەسەڵاتیان لە ناوچەدا، بە بەردەوام كێشەو ناكۆكی گەورەو قوڵیان لە نێواندا هەبووە، ئەم كێشەو ناكۆكییانەش زۆربەی هەرە زۆری دەگەڕێتەوە بۆ چاوچنۆكی یان لەسەر ئەو خاكەی كە دەكەوێتە نێوان هەردوو كیانەوە، كە ئەوەش بریتی بوو لە كوردستان كە لە دوور و نزیكەوە هیچ پەیوەندییەكی بەسەر هیچ لایەكیانەوە نەبووە و نەتەوەیەكی خۆی تیا ژیاوە كە ئەویش (كوردە)، بەڵام ئەم دوو دەوڵەتە عوسمانی و سەفەوی بەهەر شێوەو نرخێك بووبێت ویستوویانە داگیری بكەن و ئەو سەربەخۆییەی كە لەو كاتەدا میرنشینە كوردییەكان هەیان بووە هەریەكەیان لە ناوچەی تایبەتی خۆی دا لەناوی ببەن و بیخەنە ژێر ڕكێفی خۆیانەوە. بۆیە زۆر جار ئەگەر میرنشینێك دەسەڵاتی بەرەو بەهێزی ڕۆیشتبێت مەترسی یان لێ نیشتووەو پیلانى تایبەتی یان بۆ داڕشتووە بۆ لاوازكردن و لە ناوبردنی ئەو هێزو دەسەڵاتەی كە پەیدای كردووە، ئەگەر بە هاوكاریش نەبووبێت، یەك لە دوای یەك هێرشیان بۆ كردووەو لاوازیان كردووە، وەك ئەوەی كە كردیان بۆ سەر میرنشینی سۆران و بابان یەك لەدوای یەك بە مەبەستی لاواز بوونی سوپا بەهێزەكانیان.
لەبەر ئەوە زۆر جار دەوڵەتی عوسمانی و ئێرانى ویستوویانە قەڵەمڕەوی خۆیان زیاد بكەن لەسەر سنووری كوردستان، هەرچەندە زۆر جار ئەم ناكۆكییانەی نێوانیان بە شەڕ كۆتایی هاتووە، وەك شەڕی چاڵدێران، بەڵام هەندێك كاتیش بەهۆی ڕێكەوتننامە و دابەشكردنی كوردستان لە نێوانیان دا كۆتایی هاتووە.
    بۆ ئەوەی زیاتر ئاشكرا بێت لامان وا لە خوارەوە چەند ڕێكەوتنێكی نێوان عوسمانی ــ ئێرانی دەخەینە ڕوو لەگەڵ ئەو كاریگەرییەی كە لەسەر كوردستان هەیان بووە لەو ڕێكەوتنامانەی نێوانیشیان وەك:- 

یەكەم:- ڕێكەوتنامەی ئەماسیە ساڵی (1555) ز:-
      جەنگەكانی بیست ساڵەی نێوان سوڵتان سلێمانی قانوونی عوسمانى  و شا تەهماسپی سەفەوى بە زنجیرەیەكی گرنگی شەڕەكانی ئەم دوو دەوڵەتە دادەنرێت كە زۆربەى لەسەر زەوی كوردستان ڕووى داو بەشێكی گەورەى قوربانییەكانیشی زۆر و گەورە بوون و ، كوڕی خێڵە كوردەكانی ژێردەستی هەردوو لایان بوون.
    سوڵتان سلێمانی قانوونی ساڵی (1554)ز هێرشی كردە سەر ئێران و توانی تەورێزو ئەسفەهانیش داگیر بكات.
ئینجا شا (تەهماسب)ى سەفەوى ناچار بوو پایتەختی سەفەوی لە تەورێزەوە بگوێزێتەوە بۆ قەزوین، تا لە دەست هەڕەشەی عوسمانی ڕزگاری بێت و پاشان وەفدێكی نارد بۆ لای سوڵتانى عوسمانی و داوای ئاشتی و ڕێكەوتنی كرد، سەرەنجام لە 29/ مایس/1555دا لە شارى ئەماسیە لە ناوەڕاستى ئەنادۆل یەكەمین ڕێكەوتنامەی ئاشتی نێوان عوسمانی و سەفەوی مۆركرا ناوی ڕێكەوتنامەی ئەماسیە لێ نرا كە تیایدا پێی لەسەر سێ خاڵى گرنگ دا گرت كە ئەمانە بوون:-
1- گێڕانەوەى ویلایەتی قارس و قەڵای قارس كە لە ژێر دەستی سەفەوی دا بوو، بۆ ژێر دەسەڵاتی عوسمانی.
2- دیاریكردنی سنوری ویلایەتی شارەزوور كە كێشەو هەرایەكی زوری لەسەر بوو لە نێوان هەردوو دەوڵەتدا (عوسمانی و سەفەوی). 
3- دابینكردنی سەلامەتی حاجی و گەشتیارە ئێرانییەكان، لەلایەن عوسمانییەكانەوە. كە دەهاتن بۆ زیارەتی ئیمامەكانی شیعە لە عێراقدا.

دووەم:- رێكەوتنامەی زەهاو (پەیمانى ڕێكخستنی سنوور) (1639) ز:-
ئەم ڕێكەوتنامەیە لە 17/مایس/1639 لە نێوان سوڵتان مورادی چوارەم و شا صفى ئێرانی دا لەشارى زەهاو(سەرپیل زەهاب) نزیك قەسرى شیرین لە ڕۆژهەڵاتى كوردستان بەستراو بە پێى ئەم ڕێكەوتنامەیە جەنگی درێژخایەنی نێوان عوسمانی و سەفەوی كۆتایى هات.
ئەگەر سەرنج بدەین لەم ڕێكەوتننامەیەى نێوان دەوڵەتى عوسمانى و سەفەوى بۆمان دەردەكەوێت كە:
ئەم ڕێكەوتنامەیە لەناو خاكی كوردستاندا مۆر كراوەو لەلایەكی تریشەوە، یەكەمین دابەشكردنی خاكی كوردستان بوو بە ڕەسمى لە نێوان هەردوو دەوڵەتی عوسمانی و سەفەوی داو، هەروەها تەواوی بەندەكانی ئەم ڕێكەوتننامەیەو نەهیچ ڕێكەوتننامەكانی تر، كە لە سەر چارەنووس و دابەشكردنی خاكی كوردستان دەبەستران و مۆر دەكران، نە بە ئاگاداری كوردو نە هیچ نوێنەرێكی كوردی یان تێدا بەشدار نەبووە.
بە پێی بەندەكانی ئەم ڕێكەوتننامەیە كوردستان بەم شێوەیەی لێ دێت لە نێوانیاندا كە ئەم بەندانە لە گرنگترین بەندەكانی ئەم ڕێكەوتننامەیە بوون:-
1- ئەم ناوچانە دەكەونە نێو سنورى دەوڵەتی عوسمانی: (بەدرە، جەسان، مەندەلی، درنە، سەرپیل و، ئەو گوندانەی كە دەكەونە نێوان قەڵاى زنجیر تا قەڵای زەڵم لە شارەزوورو هەموو شاخەكانی دەووروبەری ئەم قەڵایە تا ئەو دەروازەیەى بۆ شارەزوور دەڕواو خاڵی سنوری هەردوو دەوڵەت پێك دێنێ، سەرەڕای قەڵای قزڵجە و دەوروبەری).
2- دەبێ حكومەتی ئێران دەست وەرنەدات و خۆی نەدا لە قەرەی هەموو ئەو قەڵاو زەوییانەی دەكەونە سنوری قارس و وان و شارەزوور و ئەو قەڵایانەی دیكە كە سنوری عوسمانی دەپارێزن.
3- دەبێ حكومەتی ئێران دەست لە جنێودان بە خەلیفەكانی راشدین و ئەسحابەكان هەڵبگرێت.
4- ئەو قەڵایانەی دەكەونە ئەو بەرەوە لە نێوان مەندەلی و دەرتنك و شوێنەكانی: بیرە، یەكە، زومرودهاوا،و گوندو قەڵاكانی ڕۆژهەڵاتی قەڵای زنجیر و مەریوان و دەوروبەریان بۆ ئێرانن و، نابێ دەوڵەتی عوسمانی دەست لە كاروباریان وەربدات.
5- هەردوو تیرەی (پیرە)و (زەردووی) عەشیرەتی جاف سەر بە ئێران دەمێننەوە.
6- ڕووخاندنی قەڵای زنجیر و هەردوو قەڵای قوتور و ماكۆ دەكەونە سەرووى (وان) و قەڵای (موغاز برد) دەكەوێتە ناوچەی قارس.
7- هەردوو دەوڵەت دەست لە كاروباری یەكدی وەرنەدەن.
     ئەم پەیمانە توانی بۆ نزیكەی هەشتا ساڵ جەنگ و كوشتاری نێوان هەردوو دەوڵەتی (عوسمانی و ئێرانی) ڕابگرێت.
     ئەگەر بە وردی سەرنج لەو ڕێكەوتننامەیە بدەین، بۆمان دەردەكەوێت كە كاریگەری لەسەر كوردستان زۆر هەبووە ئەویش سەرەڕای دابەشكردنی كوردستان لەنێوان هەردوو دەوڵەتی عوسمانی و سەفەوی دا، كە بە یەكەم دابەشكردنی ڕەسمی كوردستان دادەنرێت لە نێوانیاندا.
 ئەم پەیمانە دیسانەوە هەر لە یەكەم ڕۆژی مۆركردنەكەیەوە، هەردوو دەوڵەت هاریكاری دەكەن دژی هەموو جووڵانەوەیەكی ڕزگاریخوازی كورد لە كوردستاندا ئەگەر ڕووی دا لەپێناوی سەربەخۆیی دا.

لە دوای ئەم ڕێكەوتنامەیە ئیتر عوسمانییەكان ترسیان لە سەفەوییەكان نەماو، و هەروەها ئیشـــــــیان بە هەمان شێوەش بە كورد نەما، كەوتنە چەسپاندنی سیاسەتی مەركەزی لە كوردستاندا و بە پێچەوانەی هەموو ئەو بەڵێن و گفتانەی كە دابوویان بە میرنشینە كوردییەكان و وردە وردە كەوتنە لاوازكردن و پاككردنەوە و داگیركردنی كوردستان و نەهێشتنى دەسەڵاتی میرنشینە كوردییەكان.

سێیەم:-  ڕێكەوتننامەی ئەرزرۆمی یەكەم (1823) و كاریگەری و پەیوەندی بە كوردەوە:-
 كێشەو شەڕی لە مێژینەی نێوان عوسمانی و ئێرانی ساڵانێكی زۆری خایاند، سەرەنجام هەردوو دەوڵەتەكەی بە قەناعەت گەیاند كە واز لەشەڕ بهێنن و پێكەوە ڕێك بكەون، بۆ ئەم مەبەستەش گفتوگۆیەك لە شاری (ئەرزرۆم) لە باكوورى كوردستان لە نێوان نوێنەرانی هەردوو لادا دەستى پێكردو ڕێكەوتنێكی لێ كەوتەوە لە 28/تەمموز/1823داو ئیمزا كرا، كە بە ڕێكەوتننامەی ئەرزرۆمی یەكەم ناودەبرێت، ئەم ڕێكەوتنامەیە بووە هۆی ئاشتی لە نێوان هەردوو دەوڵەتی عوسمانی و ئێرانیدا.
 ناوەڕۆكی ئەم پەیمانە دەریخست كە كێشەی نێوانیان كوردستانە، چونكە لە گرنگترین باسەكانی ئەو دوو دەوڵەتە بووە واتە كوردستان مەسەلەو باسى گرنگی ڕێكەوتننامەكە بوو لە نێوان هەردوو دەوڵەتى عوسمانى و ئێرانی.
 بۆ سەلماندنی ئەم ڕاستییەش، ئەوە كە لە حەوت ماددەى ڕێكەوتنەكە سێ ماددەیان پەیوەندی بە كوردستانەوە هەبوو،كە ئەوانیش ماددەی یەكەم و ماددەی دووەم و ماددەی سێیەم بوو، كە بریتین لە:-

ماددەی یەكەم:- نابێ ئەم دوو دەوڵەتە دەست لە كاروبارى یەكتر وەربدەن، ئێران نابێت دەست وەربداتە ناو كاروباری كوردەكانی ویلایەتی شارەزوور، كە دەوڵەتی عوسمانی بە بەشێك لە ویلایەتەكانی خۆی دەناسێ، لەوانە:-
ناوەندو سنجاقەكانی كوردستان كە كەوتوونەتە ناو سنوورەوە بە هیچ شێوەیەك و لەهەر ڕوویەكەوە، دەوڵەتی ئێرانی نابێ ڕێگە بە دەست تێوەردان بدات.
ماددەی دووەم :- هەردوولا (عوسمانی و ئێرانی) لەسەر ئەوە ڕێكەوتن كە ڕاكردووەكانی یەكتری پەنا نەدەن و پشتیوانییان لێ نەكەن و سەبارەت بە عەشیرەتەكانیش هەر بەو شێوەیە ڕەفتار بكەن.
ماددەی سێیەم:- پەیوەندی بە عەشایری كوردی (حەیدەرانلو) و (سیبیكی)یەوە هەیە، كە بوون بەهۆی سازدانی شەڕ لە نێوان هەردوو دەوڵەتداو ئیستا لە وڵاتی عوسمانی دا نیشتەجێبوون، دەوڵەتی عوسمانی بەپێى ئەم ڕێكەوتنامەیە بەڵێن دەدات پێش لە هێرشی ئەو عەشیرەتانە (حەیدەرانلو)و (سیبیكی) بۆ ناو خاكی ئێران بگرێت.
مادەكانی تری ئەم ڕێكەوتنامەیە بە كورتی ئەمانەن:
ماددەی چوارەم:- هیچ دەوڵەتێك باوەش بۆ هەڵاتووانی ئەوى دیكە نەكاتەوە.
ماددەی پێنجەم:- ڕێكەوتنامەكە كاروباری بازرگانیشی بەخۆ وەگرتووە.
ماددەی شەشەم:- سامانە بەجێ هێڵراوەكانی ئێرانییەكان لە دەوڵەتی عوسمانی دا بۆ خاوەن واریسە شەرعییەكان دەگەڕێتەوە.
ماددەی حەوتەم:- ڕێكەوتنی هەردوو لا (عوسمانی و ئێرانی) بۆ گۆڕینی باڵیوزەكانیان  هەر سێ سالأ جارێك.
ڕێكەوتنامەی ئەرزرۆمی یەكەم نەیتوانی وەكو پێویست چارەسەری كێشەكانی سنوری (عوسمانی و ئێرانی) بكات، چونكە كێشەكانی ئەم دوو دەوڵەتە پەیوەندیان بە سنووری وڵاتی سێیەمەوە هەیە كە هەردووكیان بەبێ هیچ لەبەرچاوگرتنی جوگرافی و تەكنیكی و ئەخلاقیش لە ناو خۆیاندا دابەشیان كردبوو كە ئەو وڵاتەش ((كوردستانە)).
هەر بۆیە لەناو كێشەی پەیوەندییەكانی سنووری هەردوو دەوڵەتدا(عوسمانی ـــ ئێرانی) كێشەی سنووری وڵاتێكی بێ سنوور  بەر چاو دەكەوێت كە لە ناو ئەم كێشەیەدا شاردراوەتەوە.
كێشەكانی سنووری عوسمانی ئێرانى و دواتر ئێرانی عێراقی و هەروا عێراقی توركی ، هیچ ڕۆژێك ناتوانن ئارامی بە خۆیانەوە ببینن ، چونكە بە ناڕەوا بە ناو كوردستاندا ڕەتبوون و هیچ هەڵكەوتەیەكی نەتەوەیی كوردییان لەبەر چاو نەگرتووە.
هەردوو دەوڵەت بە پێى ڕێكەوتنامەكە باش لەوە حاڵى بووبوون كە كوردەكان كۆسپی سەرەكی سەر ڕێگای ئەو دوو دەوڵەتەن و دەبوایە كێشەی كوردەكان لەكۆڵ خۆیان بكەنەوە.بۆ ئەم مەبەستە دوو ڕێگایان لەبەردەم بوو:-
یەكەمیان:- بە گوێرەی رێكەوتنامەكە ڕێگرى لە عەشیرەتە كوردەكانى سەر سنوور بكرێ بە هەموو توانایەكەوە بۆ سنوورى ئەو دوو دەوڵەتە ببڕن، لە ناوبردنی هەرچەشنە بزووتنەوەو جووڵانەوەیەكی كوردەكان كە لەوانەیە سەرهەڵبدەن.
دووەمیان:- كۆتایی بە دەسەڵاتدارێتی میر و بەگە كوردەكان لە ناوخۆی وڵاتەكانیان بهێنن.
بڕیاری رێكەوتننامەى ئەرزرۆمی یەكەم سیاسەتێكی تازە داڕێژراوی عوسمانی و ئێرانی بوو كە بە ڕەزامەندی دوو هێزی گەورەی جیهانی ڕووسیاو ئینگلیز دەرهەق بە كوردەكان بەڕێوە دەچوو، ئەو بڕیارە لە بنەڕەتدا دەست پێكردنی سەركوتی نەتەوەیی كورد بوو، لە هەردوو پارچەی كوردستانی ژێر دەسەڵاتی عوسمانی و ئێرانی دا بوو.
ئیتر پەیوەندی كوردەكان ڕۆژ لە دوای ڕۆژ زیاتر كەوتنە تەنگژەى ژیان و سەربەستی ناوچەیی یان لێ تێك چوو، قۆناغێكی تر كە بریتی بوو لە سەرەتای دەست پێكردنی ستەمی هەمە لایەنی نەتەوەیی ڕووی تێكردن و دەستی پێكرد.

چوارەم - ڕێكەوتنامەی ئەرزرۆمی دووەم (1847ز)و پەیوەندی بە گەلی كوردەوە:
 ڕێكەوتننامەی ئەرزرۆمی یەكەم (1823)ز دا گیانی گفتوگۆ و لە یەك گەیشتن و هاوكاری لە نێوان عوسمانی و ئێران دا دامەزراند بوو، ڕێگای بۆ هەردوولا خۆشكردبوو بۆ چارەسەركردنی كێشەو ناكۆكییەكانیان، كە ئیتر لەمەودوا پەنا بۆ شەڕ نەبەن و، ڕێگاچارەی سیاسیان بۆ بدۆزنەوە.
بەو حاڵەش زۆر كێشەی چارەسەر نەكراو مابوو كە ئاگری شەڕو كێشەى كۆن و درێژخایەن لەبن سەریاندا بوو كە هەمووی كۆبووبووەوە. سەرەڕای جاربەجارێ ئەو ناكۆكیانە دەبوونە هۆی پێكدادان و بەردەوام دەبوون وەك ئەوەی ساڵی (1837)ز عەلی رەزا پاشای والی بەغداد شارى موحەممەرە (خورەمشەهر)ى داگیر كرد و ، ئێرانییەكانیش لە ساڵی (1842)ز دا شاری (كەربەلا)یان داگیر كرد.
ئەم شەڕانەش لەوەوە ڕوویان دا كە دیاری نەبوونی هێڵی سنووری نێوانیان و سكاڵای زیارەتكەرانی كەربەلاو نەجەف كە لە لایەن عوسمانییەكانەوە ئازاردرا بوون و سەرەڕای ناكۆكی لەسەر شارو بەندەری (موحەممەرە) دەستی پێ كرد.
هەرچەند كات بەرەو پێش دەڕۆیشت و، دەست تێوەردانی ڕووسیا و ئینگلیز لەنێوان ئێران و عوسمانى زیاتر دەبوو، سەرەڕای ئەوەى ئەگەر ئەو دەوڵەتە گەورانەی ڕووسیا و ئینگلیز نەبوونایە لە ساڵی (1842)ز لەكاتی داگیركردنەكەی كەربەلا دا لەلایەن ئێرانییەكانەوە، ئەوا شەڕێكی زۆر گەورەو خوێناوی لە نێوانیان دا (عوسمانی و ئێرانی) ڕووی دەداو، ڕووسیا و بەریتانیا لەبەر پاراستنی بەرژەوەندییەكانی خۆیان لە ڕووی ئابوورییەوە و هەریەكە لەڕووی فراوانبوونی دەسەڵاتی ئەوى تر، ناوبژیان كردن.
گفتوگۆكردن جارێكی تر لە شاری ئەرزرۆم دەستی پێ كردەوە لە نێوان نوێنەرانی عوسمانی و ئێرانی بە چاودێری ئینگلیزو ڕووسیا. لیژنەیەكیان پێك هێنا كە لە نوێنەرانی ئەو چوار دەوڵەتە پێك هاتبوو كە بریتی بوون لە نوێنەرانی عوسمانی، ئێرانی، ئینگلیزو ڕووسیا و ئەم لیژنەیە بەناوی لیژنەی تێكەڵاو ناسرا.
دوای گفتوگۆی زۆر توانرا كە ڕێكەوتننامەیەك لە شاری ئەرزڕۆم مۆر بكەن بەناوی ڕێكەوتننامەی ئەرزرۆمی دووەم لەساڵی (1847ز) دا.
بەگوێرەی ئەم ڕێكەوتنامەیە هەردوو دەوڵەتی عوسمانی و ئێرانى ساز شێكیان بە كوردستان كردو جارێكی تریش كوردستان لەنێوان خۆیاندا دابەشیان كردەوە.
ئەم ڕێكەوتنامەیە لە ((نۆ)) ماددە پێكهاتووە،كە دیسانەوە زۆرترین لە ماددەكانی پەیوەندییان بەكوردەوە هەیە كە بریتی بوون لە ماددەكانی: دووەم، سێیەم، پێنجەم، هەشتەم كە تیایاندا هەریەكەیان لەسەر جۆرێك دەدوێت وەك:
ماددەی دووەم:- دەوڵەتی ئێرانی بەڵێن دەدات دەست لە دەشتەكانى بەشی ڕۆژئاوای زەهاو هەڵبگرێت بۆ دەوڵەتی عوسمانی، وە دەوڵەتی عوسمانیش بەهەمان شێوە بەڵێن دەدات دەست لەبەشی ڕۆژهەڵاتی ناوچەى زەهاو هەڵدەگرێت بۆ ئێران.واتە:هەموو زەوییە شاخاوییەكانی ناوچەی زەهاو لەگەڵ (دۆڵی كرند) بۆ دەوڵەتی ئێران.
 هەروەها ئێران بەگەرمی پەیمان دەدات كەواز لە هەموو خواستەكانی خۆی بهێنێ لەبەرامبەر شار و ناوچەى سلێمانی و هیچ كاتێك و بە هیچ شێوەیەك دەست نەخاتە ناو سەروەرێتی دەوڵەتی عوسمانییەوە كە لەو ناوچانەدا هەیەتی.
ماددەی سێیەم:- هەردوو لا بە بێ پشت گوێخســتن كەسانی تایبەت و پسپۆڕ لە ئەندازیاران دەست نیشان دەكەن بۆ ئەوەی بەپێی ماددەی دووەم سنووری هەردوولا دەست نیشان بكەن.
ماددەی پێنجەم:- هەردوو دەوڵەتی عوسمانی ئێرانی بەڵێن دەدەن كە بە پێى ڕێكەوتننامەی ئەرزرۆمی یەكەم گشت پەنابەرەكانیان بدەنەوە بە یەكتری.
ماددەی هەشتەم:- هەردوو دەوڵەت بەڵێنیان دا بۆ ڕێگرتن لە دزی و جەردەیی، بۆ ئەم مەبەستەش ڕێوشوێنی پێویست دابنرێت.














سەرەڕای مۆركردنی ڕێكەوتننامەی ئەرزڕۆمی دووەم لە(1847)ز دا شەڕو كێشەى سنوور هەر درێژەى هەبوو، تا دوا جار ئینگلیز و ڕووس هەڕەشەیان لەو دەوڵەتە دەكرد كە حورمەت و ڕێزی سنوور دەشكێنێ، بەشێوەیەك كە هەر لایەك ئەگەر ڕێزى سنووری لایەنەكەی (دەوڵەتەكەی) تر نەگرێت ئەوا ئینگلیز و ڕووس دەچنە پاڵ لایەنەكەی ترو، هەموو یارمەتییەكی پێشكەش دەكەن، دژی لایەنەكەی تر.
بەم شێوەیە ڕێكەوتنامەی ئەرزڕۆمی دووەم لەساڵی (1847)ز كۆتایى بە فەرمانڕەوایی ناوخۆی كورد هێناو، لە ساڵی(1849)ز بە دواوە، ناوچەی شارەزوور ڕاستەوخۆ بەسترایەوە بە ئەستەمبوڵ و، دوای جەنگی یەكەمی جیهانیش تا ئەمڕۆ وەكو میراتێكی ناڕەوا بۆ دەوڵەتی ناسیونالیستی عێراقی عەرەبی ماوەتەوە. لەدوای رێكەوتنامەی ئەرزڕۆمی دووەم دا، تا ڕادەیەكی باش ئاشتی لەنێوان عوسمانی و ئێرانی چەسپا و ناكۆكییەكانیان تاڕادەیەك كەم بوونەوە، ئەمەش بەهۆی ئەوەی كە ئەم ڕێكەوتننامەیەى بە چاودێری هەردوو دەوڵەتی ئینگلیز و ڕوسیا بوو كە تا ڕادەیەكی زۆر هەردوو لایان پابەند بوون پێوەی.
ئەمەش وایكرد كە عوسمانییەكان مەترسییەكانیان كەم بێتەوە لەو دەسەڵاتەی ئێران، وە هەروەها دەوڵەتی عوسمانیش ئیشی بە كورد نەما و لەو بەڵێنانەی دابووی پەشیمان بووەوە.



ب- كوردستان لە ڕووی (كارگێڕى، ڕامیارى، كومەڵایەتى، ئابوورى)  یەوە  لە سەردەمى دەوڵەتى عوسمانیدا:-
* كوردستان لە ڕووی كارگێڕییەوە:-
دەوڵەتی عوسمانی لەڕووی كارگێڕی یەوە هەندێك گۆڕانكاری كردو بە تایبەتی لە دوای چاكسازییەكانی سوڵتان (مەحمودی دووەم)ناوچە     كورد نشینەكان ڕاستەوخۆ خرانە ژێر دەسەڵاتی ناوەند و عوسمانییەكان خۆیان بەڕێوەیان دەبرد و والییان بۆ ناوچە كوردنشینەكان دادەنا.
    یەكێك لە والی یە دڵسوزەكانی دەوڵەتی عوسمانی كە ئەویش مەدحەت پاشا بوو لە ساڵى (1869ـــ1872) هەوڵێكی باشى دا بۆ جێبەجێكردنی سیاسەتی مەركەزیەت وبەستنەوەی ویلایەتەكانی ژێر دەسەڵاتی دەوڵەتی عوسمانی بە ئەستامبوڵ (ناوەندەوە-پایتەخت)لە هەموو ناوچەكاندا بە كوردستانیشەوە لەبەر ئەوە هەموو هەوڵەكانی خۆی خستەگەڕ بۆ ئەم مەبەستەو چەند هەنگاوێكی بۆ نا، لەوانە:
 هەوڵیدا دەرەبەگەگان و سەركردەكان بە لای خۆی دا ڕابكێشێ، بۆ ئەم مەبەستەش هەندێك لە زەوی دەوڵەتی پێ فرۆشتن و چەندین چاكسازی لە بوارەكانی ئاودێری و ئاوەدانكردنەوە جێبەجێ كردو هەوڵی پەرەپێدانی پەروەردەیی بە كردنەوەی قوتابخانەو ئاسانكردنی ڕێگاو بانی هاتوچۆو، هەوڵی چاككردنی كۆمەڵایەتی تاڕادەیەك بەئەنجام گەیاند.
دوا كاری مەدحەت پاشا ڕێكخستنی كارگێڕی بۆ ئەو ناوچەیەی ئەمڕۆ بە كوردستانی باشوور ناودەبرێت، ناونرا (ویلایەتی موسڵ) ئەم ویلایەتەش كرا بەسێ سەنجەقەوە كە بریتی بوون لە:

1- سەنجەقی ناوەند (موسڵ) كەبریتی بوو لە قەزاكانى:
(دهۆك، زاخۆ، ئامێدی، شەنگال، ئاكرێ)
2- سەنجەقی كەركووك كە بریتی بوو لە قەزاكانی:
(هەولێر، ڕانیە، ڕەواندز، كۆیە، كفری)
3- سەنجەقی سلێمانی كە بریتی بوو لە قەزاكانی:
       (بازیان، هەڵەبجە، شارەزوور، مەرگە)
  پاش داگیركردنی كوردستانی باشوور لەلایەن ئینگلیزەوە لەدوای جەنگی جیهانی یەكەم، ویلایەتی موسڵ بەهەمان شێوەی ڕێكخستنی كارگێڕی پێشووەوە كەوتە ژێر دەسەڵاتی ئینگلیز و، پاشان كەوتە ناو چوار چێوەی سنووری عێراقی عەرەبی لە ساڵی(1922)ز دوا تریش سەنجەقەكان بوون بە   لیواو، پاشان لیواكانیش بوون بە پارێزگا.
*  كوردستان لە ڕووی ڕامیارییەوە:-
لە ڕووی پەیوەندی ڕامیاییەوە، بەشێكی زۆرو گەورەى هەرێمە ڕۆژهەڵاتییەكانی ئیمپراتۆری عوسمانی، بەناو لەژێر دەسەڵاتی سوڵتانی عوسمانی دابوون.
لەئەنجامی ئەو بارودۆخەی كە لە كوردستان دروست بوو، میرەكوردەكان، ئەوانەى سەدەها ساڵ خاوەن میرنشین بوون، هەوڵیان دا جێ پێى خۆیان بچەسپێنن.
كاتێك سوڵتانی عوسمانی دانی نا بە مافی میرنشینە دەرەبەگی یە كوردیەكانداو بوونە لایەنگری سوڵتان، ئەو دانپێدانانە سروشتێكی دەرەبەگی هەبوو، كەم و زۆر دەستكارى مافى میرى میرنشینە كوردییەكانی لە هەرێمەكانی ژێر دەستیاندا نەدەكرد.
لە سەرەتای سەدەی نۆزدەهەم دا چەند میرنشینێكی گەورەی كوردی لە كوردستاندا پەیدابوون، لە خوارەوە لە هەرێمی سلێمانی و شارەزوور میرنشینی بابان هەبوو.
لە باكووریشەوە میرنشینی سۆران كە ناوچەیەكی زۆر فراوان و گەورەی گرتبووەوە كە زیاتر پارێزگاى هەولێرى ئێستاى دەگرتەوە.
لە ڕۆژئاوای سۆرانیشەوە میرنشینی بادینان هەبوو كە پایتەختەكەى ئامێدى بوو.
لە ژوورووی میرنشینی سۆرانەوە لە ناوچە شاخاوییەكاندا میرنشینی (هەكاری) هەبوو.
وە لە ڕۆژئاوای هەكاری و بادیناندا میرنشینی بۆتان هەبوو، كە پایتەختەكەی جزیرە بوو، كە لە زۆر كۆنەوە ناوی دەركردبوو.

*  كوردستان لە ڕووی كۆمەڵایەتییەوە:-
ئەستەمبوڵ كاتێك هەوڵیدا سنووری هەرێمەكانی لە ڕووی بەڕێوەبردنەوە فراوانتر بكات، نیازی ئەوە بوو كاریگەری بەڕێوەبردن زیاتر بەسەریاندا بسەپێنێ، سەرەڕای ئەو هەموو هەوڵ و كوششەی ئەستەمبوڵ لە و ڕووەوە دای، بەڵام سروشت و ناوەڕۆكی ڕژێمی بەڕێوەبردن تا ڕادەیەكی زۆر بە دەست دەرەبەگەكانەوە بوو سەرەڕای ئەوەی كە لە ماوەی(تەنزیماتەكەدا) واتە ڕێكخستنەكەدا چەند چاكسازیەكی بەڕێوبەرایەتی(كارگێڕی)كرا،دوای ساڵی(1864)ز شتێكی نوێ یاخود یەكێتییەكی كارگێڕی گەورەتر لە شوێنی ئەیالەت دانرا كە ئەویش (ویلایەت)بوو، ئەویش لە چەند ئەیالەتێك پێك هاتبوو.
لە دۆخێكی وەهادا هەر جۆرە چاكسازییەك بارودۆخەكەی هێندەی تر دەشێواند و شپرزە تری دەكرد، چونكە هێنانەدی ئەو چاكسازییانە بەدەست ئەو كاربەدەستانەوە بوو، كەهەر ئەوەندەی كاریان دەگرتە دەست وایان دەكرد سنووری یەكە كارگێڕییەكان گۆڕانیان بەسەردا بێت، هەمیشە یەكە كارگێڕییەكان لە گەڵ هاتنی هەموو پاشایەكی نوێ دا لەگۆڕان دا بوو، ئەم گۆڕانەش كەم و زۆر لەسەر ڕادەی پشت ئەستووری و نزیكی پاشاكە لە كۆشكی سوڵتانەوە وەستابوو.
لەناوچە دوورە پەرێزو شوێنە گۆشەگیرەكاندا، وەك نوێنەرانی كاربەدەستانى مەركەزی دەسەڵاتیان بەدەستەوە بوو، وەهاش دەرەبەگە كوردەكان خاوەن دەسەڵات بوون، ئەم جووتە بارە لەو ڕۆژەدا كە لە دۆخێكی پڕ ئاژاوە و پاشاگەردانی و بێ یاسایی دا، تەواو پەرەی سەندبوو، لە دۆخێكی وادا هەموو شتێك بەدەست دەرەبەگە كوردەكانەوە بوو، بوو بووە ئەرك و بارێكی تەواو قورس و گران بەسەر جوتیارە هەژارەكانەوە.
لە كۆتایی سەدەی هەژدەهەمدا ئەو جۆری خاوەن موڵكایەتییە دەرەبەگییەی جاران نەما، واتە ئەو دەرەبەگانەی لە ئەنجامی خزمەتی بەشداری شەڕى یان زەوی یان پێ دەبەخشرا، لە جێگەی ئەوان خاوەن زەوی و زارە نیوە دەرەبەگییەكان هاتە كایەوە، لە سەرەتای سەدەی نۆزدەهەم دا بەشێوەیەكی ڕەسمی و یاسایی ڕژێمی زەوی و زار بەخشینی جەنگی كۆتایى پێ هات و خاوەن موڵكە نوێیەكان جێیان گرتنەوە.
ئەو میرە كوردانەی سوودیان لە مافی دەرەبەگایەتی وەرگرتبوو دەستیان بەسەر زەوی و زارێكی بەر فراوان داگرت، ئەو زەوی و زارانەی سوڵتان پێى بەخشیبوون ئەو مافانەیان بۆ نەوەكانی خۆیان بەجێ هێشت و چەسپاندیان.
لەم بارودۆخەدا ئەو میرانە هەوڵیان دا سنووری موڵكەكانیان فراوانتر بكەن و خۆشیان زیاتر سەربەخۆ بنوێنن.
دەسەڵاتى سوڵتان گەیشتە ئەوەی هەر بەسەر زاری بێت و دەسەڵاتەكەی هاتە سەر ئەوەی بریتی بێت لەوەی میرە كوردەكان دیاری بۆ بنێرن و جار و باریش بە ڕەزامەندی خۆیان هێزێكى  چەكدار بۆ ئەم یان بۆ ئەو سوپای تورك بنێرن.
شەڕو هەراو دووبەرەكی و دەستدرێژی كردنە سەر یەكتری كوردەكانی زیاتر لەیەك ئەكرد و دوور دەخستەوە.دام و دەزگای سوڵتانی عوسمانی سوودی لەم دووبەرەكی یە دەدی و ئەوەندەی تر ئاگری دووبەرەكییەكەی نێوان عەشیرەتە كوردەكانی خۆش دەكرد، هەر لەڕێى ئەمەشەوە ئەستەمبوڵ دەیتوانی دەسەڵات و فەرمانڕەوایییە سەرزارەكییەكەی خۆی زیاتر بپارێزێت و فراوانتری بكات.

  * كوردستان لە ڕووی ئابوورییەوە:- 
 زۆرداری و ڕووتاندنەوە و خوێن مژینی ڕژێمی دەرەبەگایەتی لە كوردستان دا سروشتێكی تایبەتی سەبارەت بە میللەتەوە هەبوو، ئەو میللەتەی پێك هاتبوو لە هەمە جۆری دانیشتوان، واتە ئەوانەی بە زەوی چاندنەوە خەریك بوون و لەتەك ئەوانیشدا نیوە كۆچەرو هەروەها ژیانى عەشیرەتیش هەبوون.
كوردە نیوە كۆچەرەكان ئەوانەى بە بەخێوكردنى مەڕو ماڵاتەوە خەریك بوون كە هاتنە سەر ئەوەی دابمەزرێن و بكەونە زەوى چاندن، ئەم كردەوەیە شێوەو ڕووخسارێكی ئاڵۆز و تایبەتی خۆی وەرگرت.
كوردە نیمچە كۆچەرییەكان، ئەوانەی خەریكی زەوی چاندن‌و بەخێوكردنی مەڕو ماڵات بوون، زۆر توند بەو جۆرە ئابوورییەوە بەسترابوون باشترین نموونەش عەشیرەتی جافە لە ئەیالەتی(شارەزوور)، هەموو تایەفەكانی ئەم عەشیرەتە گەورەیە بەسێ بەش و جۆری زەوی یان هەبوو:
1- زەوی و زاری زستانە، لە قەزای سلێمانی.
2- لە وەڕگا لە كوردستانى رۆژهەڵات لە ناوچەى سنە.
3- پارچەیەك زەوی لە دەشـــتی شارەزوور.
ئەمە سەرەڕای ئەوەی كە لە پێشتر باسمان كرد كە كوردستان لە ماوەی دەسەڵاتی عوسمانی دا بەسەر چەندین میرنشینی جیا جیا دا دابەش بوو بوو، هەریەك لەو میرنشینانە جۆرێك سەربەخۆیی هەبوو، دانیشتوانی ئەم میرنشینانە لە شار و گوند و هۆزی كورد پێكهاتبوو.سەرۆكی گوند خاوەنی گوندو زەوی و زاری كشتوكاڵی بوو، وەرزێرو جوتیاری كورد لە خزمەتى ئەوان دابوون  و كاریان دەكرد، سەرۆكە گەورەكان بەرپرسی سەرۆكە بچووكترەكان بوون، واتە شێوازی ئەم هۆزانە شێوازی دەرەبەگایەتی بوو. لەو سەردەمەشدا سیستەمی دەرەبەگایەتی لە كوردستاندا باو بوو، وەكوردستانیش وەكو باسمان كرد ناوچەیەكی بە پیت‌و بەرەكەت بوو بۆ كشتوكالأ و بەخێوكردنی ئاژەڵ، وەك ئەوەی زۆربەى هۆزەكان لە ناوچە جیاجیاكانی كوردستاندا پێوەی خەریك بوون وەكو عەشیرەتی جاف كە لە پێشەوە باسمان كرد.
هەروەك لەو كاتەشدا هەردوو دەوڵەتی عوسمانی و ئێرانی كوردستانیان داگیر كرد بوو لەنێوان هەردوو كیشیاندا بەشیان كردبوو.كەواتە كوردستان خۆی نەك هەر خاوەنی زەمینەكی باش نەبوو لە ڕووی ئابوورییەوە، بەڵكو تاڕادەیەكی زۆریش بووبوون بە مایەی دواكەوتنی كۆمەڵایەتی و ڕامیاری بۆ گەلی كورد.
كوردستان لە ڕووی سامانی سروشتی وكەرەستەی خاوی پیشەسازییەوە وڵاتێكی دەوڵەمەند بوو، بەڵام كاربەدەستانی عوسمانی وەكو پێویست ئاوڕیان لەو سەرچاوانە نەدەدایەوە، و ناوچە دووردەستەكان لە ڕووی خراپی باری ئابووری یەوە گەیشتبوونە ئاستێكی زۆر مەترسی دار كە لە كشتوكالأ كردندا ئامێری هەرە كۆن بەكاردەهێنرا.
سەرەڕای كشتوكاڵكردن لە كوردستان دا، بەخێوكردنی مەڕ و ماڵات بە هەمان شێوەی كشتوكاڵ پایەیەكی تری ئابووری كوردستان بوو، چونكە خاوەنی لەوەڕگایەكی زوری سروشتی بوو لە قەدپاڵ و شاخ و دۆڵەكانی دا،  ئەمەش وای لێ كرد بوو كە سنووری بەخێوكردنی مەڕو ماڵات زۆر فراوان بێت.
كوردستان سامانی سروشتی زوری هەبوو، بەو سامانەی خۆی دەیتوانی پیشەسازی خۆماڵى پێش بخات و گەشەى پێ بدات، بەڵام وەك باسمان كرد دەوڵەتی عوسمانی وەك پێوست ئاوڕی لێ نەدەدایەوە ، سەڕەڕای بوونی كانی زۆر لە ژێر زەوی دا كە جۆرەها كانزای بە نرخی تیا بوو، ئەمە بێجگە لەوەی ئەو كانزایانە لەسەر ڕووی زەوییەوە ئەوەندە نزیك بوون كە لە ڕووی دەرهێنانەوە پارەی زۆریان نەدەویست، هەتا ئەمانەش واتە ئەو كانزایانەش لە لایەن بازرگانە بچوكەكانەوە لە سنوری پێویستی ناوچەیەكدا بەكاردەهێنران سوودیان لێ وەردەگیرا.
لە ناوچەی (خانەقین ــ مەندەلی) نەوت لە زەوی یەكە دەهاتە دەرێ و دەڕژایە ڕووبارەكانەوە، هەتا یەكێك لەو جۆگانەى نزیك مەندەلی ناوی (نەوت ــ چای) لێ نرابوو. ئەم زەوییە بە پیت و بەرەكەتانە درابوون بەكرێ و نەوتیان بە خەڵكی دەفروشت.
 بەرهەمی پیشەسازی خوری و كاغەز لە شاری دیار بەكر هەموو ساڵێك (600) هەزار (( روبڵ)) بوو، ئەو بەرهەمانە دەنێران بۆ موسڵ و بەغداد و ناوچەكانی تری كوردستان و دەوڵەتی عوسمانی.
كوردستان بەرهەمێكی زۆری ڕۆنی زەیتون و كونجی هەبوو، ئەو بەرهەمەش بە زۆری بۆ دەرەوە دەنێران. ئەمە سەرەڕای ئەوەی كە كوردستان سەرچاوەیەكی گەورەی بەروبوومی مەڕ و ماڵات بەخێوكردن بوو.
لەشارەكانی حەڵەب و دیمەشق و شارەكانی تری ڕۆژهەڵاتی نزیكەوە، زستان و بەهار ژمارەیەكی زۆر لەوانەی مەڕوماڵاتیان دەكڕی و دەڕژانە كوردستانەوە، ئەمانە هەموو جارێك نزیكەی (40) هەزار سەریان دەكڕی، ئەمە سەرەڕای ئەوەی كوردەكان خۆشیان ژمارەیەكی زۆری مەڕو ماڵاتیان دەناردە دەرەوە، نەك هەر بۆ ناوچە نزیكەكان، بەڵكو هەتا بۆ ئەستەمبول و میسریان دەنارد.
 بەڵام لە ڕووی سەپاندنی باجەوە  لەلایەن دەوڵەتەوە ئەوا ئەركێكی قورسی خستبووە سەر هاووڵاتیانی كورد، لەو شوێنانەدا هەژاری و بێ دەرامەتی پەرەی سەندبوو. یەكێك لەو باجانە كە زۆر قورس بوو كەوتبووە سەر شانیان بریتی بوو لە باجی (خانە) واتە باجی (خانووبەرە).
بۆ كۆكردنەوەو وەرگرتنی باجی خانە، پیاوانی ناسراو دادەنران، ئەمانەش سوودیان لەو هەلە وەردەگرت و بەشێكی باجەكانیان بۆ خۆیان دەبرد.
سەرۆكەكانی قەزاو ناحیەكان، ئەوانە خۆیان بەتاكە خاوەن دەسەڵات دادەنا، بە ئارەزووی خۆیان باج و سەرانەیان دادەنا و لە دوایشدا بەهەموو جۆرێك دەیان سەندوو، ئەوە دەردەخات، كە تا چ ڕادەیەك قورس و گران بوون بەسەر میللەتەوەو، تا چ ڕادەیەكیش مووچەخۆرەكان و دەرەبەگەگان دڵڕەق و بێ ویژدان بوون.
میللەتى كورد لە كوردستانی خۆی دا چەندەها جار لەم زۆرداری و دڵڕەقی و چەوساندنەوانە ڕاستبووەتەوە دژی ئەوانەی كە بەزەیى یان بەخەڵكەكەدا نەدەهاتەوەو، دوا  دڵۆپی خوێنیان دەمژین و ڕووتیان دەكردنەوەو ناچاریان دەكردن ڕاست ببنەوە و ڕاپەڕن دژی یان، كاربەدەستانیش بە جۆرێكی خوێناوی  لەو ڕاپەڕینانەیان دەدا دایان دەمركاندەوە.

