
بەشی نۆیەم

 أ- راپەرین و شۆڕشەكانى عێراق و رۆڵى كورد تیایاندا:

1- ڕاپەڕینی (1948) لە عێراق و رۆڵى كورد تیایدا:-
    گەلی عێراق پاش دوایی هاتنی شەڕی دووەمی جیهانی و دامەزراندنی نەتەوە یەكگرتووەكان سەیری كرد پەیمانی ساڵی1930ی نێوان عێراق و بەریتانیا لــە مەبەست كەوتووە، پەیوەندی نێوان عێراق و بەریتانیاش دەبێ بەپێی بەندەكانی بەڵێننامەی نەتەوە یەكگرتوەكان بێت بەتایبەتی كە هەردوو دەوڵەت هاو ماف و هاوئەركن، بەڵام چینی كاربەدەستی عێراق ملكەچی ئیستعماری بەریتانیا نەخشەی ئەنگلو  ـــ ئەمریكایی دەربارەی بەرگریی هاوبەش لەڕۆژهەڵاتی ناوەڕاست و تێكەڵبوونی شەڕی ساردی نێوان كۆمەڵە دەوڵەتە گەورەكانی پەسەندكرد. بەریتانیاش ویستی سیفەتی ڕەوایی پەیمانەكەی عێراقی بەریتانی نوێ بكاتەوە و مافی سوپایی بەریتانیا لەعێراق فراوانتر بكات بەمەرجێ هەموو عێراق نەك هەردوو بنكەكەی حەبانیە و بەسرە بكات بەفڕۆكەخانەی هێزەكانی خۆی. 
نورى سەعید ڕێگەی بۆ صالح جەبر خۆش كرد كەلە 29ئاداری1947 وەزارەتی پێكهێنا، وتووێژ لەنێوان هەردوولای عێراق و بەریتانیا دا لەبەغداد و لەندەن دەستی پێ كرا و كۆبوونەوەیەكی زۆریان كرد كە لە بەشێكیاندا (وەصی) خۆیشی بەشداربوو، پاشان نێرژەیەك بەسەرۆكایەتی سەرۆك وەزیران صالح جەبر و، وەزیری بەرگری نوری سەعید و فاچل الجمالی وەزیری دەرەوە چوونە ئینگلتەرا بۆ مۆركردنی پەیمانی پۆرتسموپ كە بەناوی بەندەرى پۆرتسموپ لە باشوورى ئینگلتەرا ناونرابوو گەلێ كۆتی تازەی بۆ عێراق تێدابوو وەكو هاوبەشیكردنی عێراق لەدانی خەرجی هێزەكانی بەریتانیا و بەكارهێنانی هێزەكانی عێراق لەدەرەوەی وڵات بۆ یاریدەدانی بەریتانیا، بەریتانیا دەسەڵاتی جارانی لەسیاسەتی دەرەوەی عێراق دابمێنێ.
ئەوە بوو نیشمانپەروەرانی كورد هەر لەسەرەتاوە شان بەشانی جەماوەری راپەڕیوى بەغدا ڕژانە سەر شەقامەكان، لەبەغداد پارتی دیموكراتى كوردستان و حیزبی شیوعی عێراقی و حیزبی(الشــــعب) كۆمیتەیەكی سێ قۆڵی تایبەتیان دامەزراند، كەئەركی سەرپەرشتی و ڕێكخستنی خەباتی گەل و دیاریكردنی دروشمەكانی خەباتی ئەو قۆناغەی لەئەستۆ گرت لە پووچ كردنەوەی پەیمانەكەو ڕووخاندنی وەزارەتەكەی ساڵح جەبرو - جگە لەهەندێ دروشمی تر، كە بەشێكیان پەیوەندیدار بوون بەمافە نەتەوەییەكانی گەلی كورد.
لەكەركوكیش نیشتمانپەروەران هێرشیان كردە سەر كونسوڵخانەی بەریتانی و لەسلێمانیش هێرشیان كردە سەر مەڵبەندی ڕۆشنبیری بەریتانی، هەر بۆ بەشداریكردن لەڕاپەڕینەكە لەشوباتی ئەو ساڵەدا نوێنەرانی شارەكانی هەولێر و كۆیە تێكڕا ڕژانە سەر شەقامەكانی بەغداد و پاشان لەگەڵ جەماوەری شاری بەغداد سەردانی گۆڕی كوژراوانی (27)كانوونی دووەمیان كردو بەشداری ناشتنی نیشتیمانپەروەری كورد(حوسێن عەلی) یان كرد، كە لە ڕاپەڕینەكەدا  شەهید ببوو.
هەر لەو مانگەدا وەفدی زاخۆ و  ڕانیە و سلێمانی گەیشتنە بەغداو خۆپیشاندانێكی گەورەیان ڕێكخست، ئەمانە گشتیان بەجلی كوردی و بەچەپكە گوڵ و بەلافیتەی جۆراو جۆرەوە دروشمی هەر شارێكیش بەرزكرابووەوە.
دانیشتوانی شاری سلێمانی، لەنامەیەكی تایبەتیدا ئەم داخوازییانەی لای خوارەوەیان خستە بەردەمی وەزارەتی ساڵح جەبر:
1- دانی مافە دیموكراسییەكانی گەل.
2- ڕێگەدان بەژیانی پارتایەتی سەربەخۆ .
3- ڕێگەدان بەدامەزراندنی جڤاتی كرێكاران.
4- ئازادكردنی هەمووگیراوە سیاسییەكانی عێراق.
5- لابردنی پەیمانی1930.








وێنەى وەفدى سلێمانى لەڕاپەرینەكەى 1948

هەرچەندە پەیمانی پۆرتسمۆپ هەڵوەشایەوەو،وەزارەتەكەی(ساڵح جەبر) لەكارخرا، ژمارەیەك لە وەزیرەكان و جێگری وەزیر دەستیان لەكاركێشایەوە،لەگەڵ ئەمانەشدا ڕاپەڕینەكەى 1948 چەندین دەستكەوتی باشی بۆ كورد تێدابوو لەوانە:
1- ڕێگەدرا بە دەرچوونی گۆڤارێكی سیاسی بەزمانی كوردی ئەویش گۆڤارى (نزار) بوو، كە (عەلائەدین سەجادی) سەر نووسەری بوو.
2- ڕۆژی 21ی ئازاری 1948بۆ یەكەمجار كورد بەشێوەیەكی فراوان و ئاشكرا یادی نەورۆزی لە كوردستانی بندەستی عێراق كردەوە.
بەڵام زۆری نەخایاند وەزارەتەكەی (محەمەد سەدر) كە لە جیاتی وەزارەتەكەی (ساڵح جەبر) دامەزرابوو، لەڕێرەوی دیموكراتی لایداو، لەزۆر شارو ناوچە و دەزگاكانی میری دەستیان وەردایە كاری هەڵبژاردن و لە ئەنجامدا چەند بەیەكدادانێك لەنێوان نیشمانپەروەران و پۆلیس دا ڕوویدا، لەهەمانكاتدا پۆلیس لە چەند شوێنێك لەكرێكارانیان دا، مانگرتنی كرێكارانی شەمەندەفەری هەولێریان سەركوتكرد، هەربەمەشەوە نەوەستان، بەڵكو ژمارەیەك لەنیشتمانپەروەرانیان خستە زیندانەكانەوە، ژمارەیەكی زۆر قوتابییانی سلێمانی لەكاتی تاقیكردنەوەدا دەستگیر كران.
ئەم ڕاپەڕینە ڕێگای خۆش كرد بۆ سەرهەڵدانی بزوتنەوەو ڕاپەڕینی جوتیارانی كورد هەروەك ساڵی1948 لەناوچەی عەربەت(لەدەشتی شارەزوور)و ،ساڵی 1953ز لەدەشتی دزەیی (هەولێر)دا ڕوویدا دژی چەوساندنەوەی دەرەبەگایەتی ،هەر لەهەمان ساڵدا جوتیارانی هۆرین شێخان (لەباكوری خانەقین) و ،جوتیارانی (وارماوە) لە هەڵەبجە ڕاپەڕین.



2- ڕاپەڕینی  1952 لە عێراق و رۆڵى كورد تیایدا:-
كۆمەڵێك هۆكار هانی گەلی عێراقیدا بۆ ئەم ڕاپەڕینە، لەوانە سەركەوتنە گەورەكەی گەل بوو لەڕاپەڕینەكەی كانوونی 1948، سیاسەتی دەمكوتكردن و نەهێشتنی سەربەستی و باری ئابووری شڕو گوزەران خراپی خەڵك لەلایەكەوە و ڕووداوەكانی ناوچە عەرەبییەكان لەلایەكی ترەوە وەكو سەركەوتنی شۆڕشی 23تەموزی1952لە میسر و لەناوبردنی ڕژێمی مەلیكی و بڕیاردانی كۆماری بەسەركردایەتی(جەمال عبدالناصر)، ڕاپەڕینی گەلی عەرەبی لوبنان و ڕووخاندنی حكومەتى بشار الخوری لەهەمان ساڵدا، سەر لە نوێ چالاكی جەماوەركەوتە گوڕ. بزوتنەوەی نیشتمانی داوای لەحكومەت كرد چەند چاكەسازی یەك بكات وەكو:
1- هەڵبژاردنێكی گشتی ‌و خێرا.
2- پاككردنەوەی دەزگاكانی دەوڵەت.
3- سنوورداركردنی خاوەندارێتی زەوی.
4- چەك داماڵین لەعەشیرەتەكان.
5- داشكاندنی نرخی شتومەكی بەكاربردن.
6- چاوگێڕانەوە بەدەستوور و سنورداركردنی دەسەڵاتی مەلیك و لابردنی پەیمانی1930.
 بەڵام (عەبدولئیلا)ی وەصی ئەم داخوازیانەی گەلی ڕەت كردەوە، چونكە هەڕەشەیان لەبەرژەوەندی خۆی و ئاغاو دارودەستەكەی ئەكرد.
مان گرتنی قوتابیانی زانستگای دەرمانسازی و كیمیاگەری لەبەغداد بوو بە پریشكێك و ئاگری ڕاپەڕینەكەی هەڵگیرساند.قوتابییان لەخانووی زانستگاكاندا خۆیان قایم كرد، بۆ بێزاری دەربڕین بەرامبەر دەستكارییەكی ستەمكارانەی پەیڕەوی زانستگاكە كە زیانی بەمافی قوتابیان دەگەیاند.
خۆپیشاندەران بەشەقامەكانی بەغداد وەربوون و خۆپیشاندەرەكان بەرەنگاری هێزی حكوومەت بوون و ژمارەیەكی زۆر لە تێكۆشەران و ڕۆڵەی گەل بریندار و شەهید بوون. هەروەها لەخۆپیشاندانەكان دا خوێندكارە كوردەكانی زانكۆی بەغدا ڕۆڵێكی بەرچاویان تیا بینی.
پاش ئەوەى ڕاپەڕینەكە هەموو جەماوەری گەلی عێراقی گرتەوە، حكومەت جڵەوی لە دەست چوو، مصگفى العمری وازی لەكارهێناو دوابەدوای ئەو سوپا هاتە سەر شەقام و لایەنگیری داخوازییەكانی گەلی كرد.
پاشان سەرۆكی ئەركانی سوپا نورالدین محمود بەیاننامەیەكی دەركرد و بڵاوی كردەوە كەوا وەزارەتێكی نوێ بەسەرۆكایەتی خۆی پێكهێناو داخوازییەكانی گەل بەدی دەهێنێ، بەڵام ئەمە پیلانێك بوو بۆ لەناوبردن و  پووچكردنەوەی ڕاپەڕینەكە، چونكە نورالدین محمود حوكمی عورفی بڕیارداو خوێندنی قوتابخانە و زانستگاكانی ڕاگرت، سەركردەكانی بزوتنەوەی نیشتمانی لەبەندیخانە توند كردو حزبەكانی داخست.
لەپاش لابردنی حوكمی عورفی ، حیزبی شیوعی بەجۆرێكی باش و چالاك خۆی كۆكردەوە لەتشرینی دووەمی 1952دا سەركردایەتی ڕاپەڕینێكی تری كرد كە دوو وەزارەتی بەدوای یەكدا ڕووخاند، پەرلەمانیشی هەڵوەشاندەوە. ئەو ڕاپەڕینەش یەكێك لەو هۆیانە بوون كەحكومەتی ناچار كرد بڕیاری هەڵبژاردنێكی نوێ بدات و ڕێگای حزبە خاوەن مۆڵەتدراوەكانیش بدات  بەشداری تیادا بكەن.





3- ڕاپەڕینی 1956:-
بەر لەڕِاپەڕینی گەلی عێراق لەساڵی 1956كۆمەڵێك ڕووداو لەباری دەوڵەتان و عەرەبیدا هاتەكایەوە و بوو بە هۆكارێك لەوانە (پەیمانی بەغداد) لەساڵی 1955 لەنێوان عێراق و توركیاو پاكستان و ئێران و ئینگلتەرەو ئەمریكا، بەئامانجی خزمەت كردنی بەرژەوەندییەكانی ئەنگلۆ - ئەمریكی لە ناوچەكەداو بەربەرەكانیكردنی بزوتنەوەی ڕزگاریخوازی نەتەوەیی. ئومێدی لای گەلانی ژێردەستی وەك(بلوج و كورد)بڕی كە ئەمریكا وەك زلهێزێك بیر لە مافە ڕەواكانیان بكاتەوەو پشت گیرییان بكات. گەلی عێراق بەخۆی و بە حیزبە نەتەوەیی و نیشتمانییەكانەوە دژی سازكردنی ئەم پلانە وەستاو بەیاننامەی سیاسی حزبەكان بۆ گۆڕینی دەرچوو.
كاتێك میسر لەساڵی 1956 كۆمپانیا(نۆكەندی سویسی) خۆماڵی كرد حكوومەتەكانی فەرەنساو بەریتانیا لەگەڵ ئیسرائیل هێرشێكی سێ قۆڵیان كردە سەر میصر. لەعێراقیشدا گەل ڕاپەڕی، بەڵام حكوومەتی نورى سەعید حوكمى عورفی بڕیارداو دەزگاكانی حكومەت ئەو پەڕی تۆقان و ئازاردان و دڵ ڕەقیان بەكارهێنا بۆدەمكوت كردنی گەل،و ژمارەیەكی زۆر لە هاونیشتمانان شەهید و گەلێكیشیان بریندار بوون، خوێندن لەزانستگاو قوتابخانەكاندا ڕاگیراو ڕۆژنامەكان خرانە ژێر چاودێری سوپاییەوەو سەركردەكانی بزوتنەوەى نیشتمانى گیران و بەزەبری هێز ڕاپەڕینەكە دامركێنرا. ئەم ڕاپەڕینەش وەك ڕاپەڕینەكانى پێشوو ڕۆشنبیران و خوێنەرانی كورد ڕۆڵی پێویستی خۆیان گێڕا.
شایانی باسە بارزانی و هەڤاڵانی كەئەو كاتە لەدوورە وڵاتی دا دەژیان(لە یەكێتی سۆڤیەتی پێشوو) پشتگیری و پشتیوانی خۆیان بۆ هاوكاری گەلی میسر نیشاندا،كە ئەمەش بووە جێی ڕێزو پێزانین لەلایەن(جەمال عبدولناصر).
4 -  رۆڵی كورد لە شۆڕشی14ى تەموزی 1958:-
هێزو یاسای بەتەوژمی پاشایەتی عێراق بە ئەندازەیەكی زۆر گەلی عێراقی هێنا بۆ ژێر ئازارەوە. دەسەڵاتی یاسایی كۆنەپەرستی و دەرەبەگ كارێكی وەهای كردبوو كە كرێكار و ڕەنجدەر بیر لە ڕزگاری خۆیان بكەنەوە.
حوكمى دەوڵەتی (نوری سەعید) و (وصی عەبدولئیلا) و (مەلیك فەیصەل) پەردەیەكی ڕەشی زۆرداری بەسەر عێراق دا هەڵكێشابوو.زیندانەكان پڕكرابون لەئازادیخوازانی كوردو عەرەب. 
بۆ چارەكردنی ئەو زۆردارییە (پارتى دیموكراتی كوردستان)، (حیزبی شیوعی)، (حیزبی ئیسقلال) لە هەموو لایەكەوە كەوتبونە تێكۆشانی نهێنی. بۆ ڕووخاندنی حكومەتى(نوری سەعید)، بەڵام ئەوەى كە هەستی پێ نەكرا وریابوونەوەی سوپا بوو كە لەلایەن سەركردەى سوپای(عبدالكریم قاسم) پێكهاتبوو.
لەبەرەبەیانی14تەموزی 1958ڕژێمی پادشایەتی لەعێراق ڕوخێنراو ڕژێمی كۆماری بەسەركردایەتی عبدالكریم قاسم جێگای گرتەوە، گەلی كورد شان بەشانی عەرەب ڕۆڵێكی گرنگی لەشۆڕشەكەدا بینی، چونكە ڕێكخراوی ئەفسەرانی ئازادیخواز لەعێراقدا كە نەخشەی بەرپاكردنی شۆرشەكەیان دانا بوو ژمارەیەك لەئەفسەرانی ئازادیخوازی كوردی تێدا بەشدار بوون، هەروەها ژمارەیەك لە ئەفسەرانی ئازادیخوازی كورد لە بەرە بەیانی هەڵگیرساندنی شۆڕشەكەدا بەشداری چالاكیەكانی شۆڕشیان كردووە، لەهێرشكردن بۆ سەر بەغداو دەست  بەسەراگرتنی دام و دەزگاكانی دەوڵەت و هەردوو كۆشكی پادشایەتى (الرحاب) و (الزهور) لەوانە رئیس (مستەفا عبداللە) و (عبدالفتاح شالی)، كە ئەندامی دادگای تایبەتی بوو، پاشان كورد بەیەك ئەندام، كەعەقید (خالید نەقشبەندی) بوو بەشداری لەئەنجوومەنی سەركردایەتی كرد، كەلەسێ ئەندام پێكهاتبوو، هەروەها وەزیرێكیشیان هەبوو،كە(بابەعەلی حەفید زادە) یان كردبە وەزیری گواستنەوەو گەیاندن لەئەنجوومەنی وەزیران كە لە (10) وەزیر پێك هاتبوو.
هەروەها لەماددەی (سێیەم)ی دەستووری كاتی كۆماریدا هاتووە:(عەرەب و كورد هاوبەشن لەم نیشمانەدا ـــ واتە لەعێراق)، پاشان شۆڕش لێبوردنی گشتی دەركرد، بۆ هەموو ئەوانەی كە عێراقیان لە سەردەمی پاشایەتی جێ هێشتبوو، ئەوەبوو بارزانی هەڤاڵانی گەیشتنەوە عێراق پاش ئەوەی (11) ساڵیان لەیەكێتی سۆڤیەتی پێشوو دوور لە وڵات بردە سەر، هەروەها شۆڕش ڕێزی لەو چوار ئەفسەرە كوردە نا، كەڕژێمی پادشایەتی لە 19حوزەیرانی 1947 لەسێدارەی دان، ئەوانیش چوار شەهیدەكەی ڕێگای ڕزگاری و سەربەخۆیی كوردستان(خەیروڵڵا عەبدولكەریم و مستەفا خۆشناو و  عیزرەت عەبدولعەزیز و محەمەد مەحمود قودسی). 











ب - شۆڕشی ئەیلولی1961 لە باشوورى كوردستان:
هەرچەندە گەلی كورد پشتیوانییەكی گەورەی لەشۆڕشی 14ی تەموزدا كردو، توانی ببێتە فاكتەرێكی سەرەكی ڕووخاندنی ڕژێمی پادشایەتی و هێنانە سەركاری ڕژێمی كۆماری، تەنانەت بارزانی و هەڤاڵانی دوای گەڕانەوەیان لەیەكێتی سۆڤیەت دڵسۆزی و پشتگیری خۆیان و گەلی كوردیان جارێكی تر پیشان دا، بەڵام ئەوەندەی پێ نەچوو كۆنەپەرستان و ڕەگەز پەرستان سەریان بەرزكردەوە و كەوتنە دژایەتی گەلی كوردو بانگەوازی توانەوەی گەلی كوردیان بڵاوكردەوە، حكومەتى عەبدولكەریم قاسمیش كەوتە پیادەكردنی سیاسەتێكی دوور لە ڕێبازی شۆرشی14تەموز، وەك كار نەكردن بەماددەی سێ یەمی دەستووری كاتی عێراق و هەوڵدان بۆ بێ بەشكردنی كورد لەگەیشتن بە مافەڕەواكانی خۆی.
سەرەتا حكومەت ئەفسەر و پلەدارەكانی كوردی لە سوپا دوور خستەوە، فەرمانبەرە كوردەكانی لەشوێنە گرنگ و دام و دەزگاكانی حكومەت دالابرد، هەروەها پشتی ئەو خێڵانەی گرت كە لەگەڵ بارزانی دا ناكۆك بوون و پڕچەكی كردن، ئەمانە هەمووی بوونە ئاڵۆز بوونی پەیوەندی نێوان بارزانی و عەبدولكەریم قاسم. بارزانی هەولێكی زۆری دا، كەپەیوەندی لەگەڵ حكومەت دا بەگشتی و لەگەڵ عەبدولكەریم قاسم بەتایبەتی،ئاسایی بكاتەوە، بەڵام بێ سوودبوو، چونكە عەبدولكەریم قاسم سوور بوو لەسەر سیاسەتی خۆی، بۆیە سەرەتای مانگی مارتی1961بارزانی بەغدادی بەجێهێشت و گەڕایەوە(بارزان).
عەبدولكەریم قاسم سەندیكا پیشەیی و قوتابییان و لاوان و ئافرەتان و دەزگاكانی بڵاوكردنەوەی كوردی و ڕۆژنامەو گۆڤارەكانی داخست، لەوانە ڕۆژنامەی (خەبات) كەزمانحاڵی پارتی دیموكراتی كوردستان بوو، هەروەها پارتی كە پارتێكى مۆڵەت پێدراوى ڕەسمی بوو، چالاكیەكانی قەدەغەكراو، بارەگاكانی داخران. 
عێراق لەسەرەوە بۆ خوارەوە بەئاگری فیتنەو هاندانی وڵاتانی دەرەوە سەری لێ شێوابوو.حكومەت كەوتە گرتنی كادێرو ئەندامانی پارتی،پارتییش بە ناچاری خەبات و تێكۆشانی لەباری ئاشكراییەوە گواستەوە بۆ نهێنی و كەوتە وشیاركردنەوەی جەماوەر،دەست كرا بەكڕین و كۆكردنەوەی چەك، حكومەتیش ئەو هێز و خێڵ و كەسانەی  پڕ چەك كرد، كەئامادەبوون بەگژ شۆڕشگێڕاندا بچنەوە، پاشان پارتی پەیوەندی بەهێزە نیشتمانیەكانەوە چ لەناو عێراق و چ لەدەرەوە كرد بۆ ئەوەی گشت لایك هەوڵ بدەن كە شەڕ لەكوردستان هەڵ نەگیرسێت. لە (20) تەموزی 1961مەكتەبی سیاسی پارتی یاداشتێكی مێژوویی دا بە قاسم و داوای لێكرد پێش ئەوەی كارلەكار بترازێ بەگیانێكی برایانەوەچارەسەری بارودۆخی كوردستان بكرێت،بەڵام یاداشتەكە بایەخی پێ نەدرا. لە 6 ئەیلولی 1961 لە شارەكانی كوردستان بڕیاری مانگرتنێكی گشتی درا بە بۆنەى ڕۆژە ڕەشەكەی (6)ی ئەیلولی (1930) لەسلێمانی كە بە ڕاپەڕینی  بەردەركی سەرا بەناوبانگە.
لە ڕۆژی 11 ی ئەیلولی 1961 لەهەموو ناوچەی كوردستان لەنێوان هێزی حكومەت و عەشایر و حیزبی بوو بە شەڕ. پێشمەرگەش چوونە ناو سەنگەرەكانی خاكی كوردستان، هێزی میری بەتانك و فڕۆكە و تۆپ و چەكی تازە پەلاماری سەنگەرەكانی داو بۆ ئەوەی ڕێگابكاتەوە كەهێزی میری پێدا بڕوات چەند سەعات بەم ئاگر بارانە بە ناپاڵم وتانك و تۆپ لەگەڵ هێزی پێشمەرگە شەڕخایاندی لەئاكاما لەبەر ئەوەی هێزی پێشمەرگە و حكومەت وەك یەك نەبوون لەڕووی چەكەوە ناچار لەناوچەی دەربەندی بازیان و دەربەندیخان  ئەو ڕێگایە بەرەڵڵاكەن و بكشێنەوە. هەروەها لە ناوچەی هەولێر لەبەر ناشارەزایی و نەبوونی هەواڵگرى نەیانزانی بوو كەمیری بەرەو كوێ دێ چ لە هەولێر و چ لە قۆڵی كەركوكەوە تەنیا بەوە ڕاگەیشتن كە بكشێنە دواوەو خۆیان دەربازكەن. لەقۆڵی بارزانیشەوە پەلاماری مەلا مستەفا درا بەپاڵپشتى فڕۆكەوە ناوچەى بارزانیان هەموو ئاگردا. شەڕ  هەموو ناوچەیەكی كوردستانی گرتەوە وپێكدادان بەدرێژایی ساڵانی 1962بەردەوام بوو هەر هەلێكیان بۆ هەڵ كەوتایە پەلاماری هێزی حكومەتیان ئەدا لەدێ و قەزاو ناحیە و زیانیان لێ ئەدان.










وێنەى مەلا مستەفا بارزانى
* چۆنیەتی هاتنی بەعس بۆ سەر حوكم و هەوڵدانى بۆ سەركوتكردنی نەتەوەى كورد:
سەرەتای بیرۆكەی بەعس و دامەزراندنی لە 1947 لە سوریا بوو، دوای ئەوەی ڕەگی داكوتا دەستی بەگەورەبوون و فراوانبوون كرد، هەرێمی عێراق  یەكێك لەو هەرێمانەی كەحزبەكەی تێدا هاتە كایەوەو پەیوەنییان لەگەڵ سەركردایەتی حیزبەكەی هەرێمی سوریا دا هەبوو، لەساڵی 1952بوو بە لق و لەكۆتایی ساڵی 1954 كۆنفرانسی هەرێمایەتی حیزبەكە گیرا.
شۆڕشی 14تەموزی1958زەمینەیەكی باشی بۆ بەعس ڕەخساند لەسەرەتا هەموو حیزبەكان بەئاشكرا چالاكی خۆیان ئەنجام دەدا.
لە ڕۆژی 8 مارتى 1959لە موصڵ هەڵگەڕانەوەی (عبدالوهاب شەواف) عەقیدی سوپاى(5) پێك هات و كوشتارێكی زۆر لەسوپا و دانیشتوانی موصل ڕووی دا، بەڵام حكومەتی قاسم توانی(شەواف) بكوژێ و بەشێك لەهاوڕێكانی بگرێ.
لە ساڵی 1959بەعسیەكان لە شەقامى ڕەشید لەلایەن (عبدالوهاب غریری و صدام حسین) تەقەیان لەعبدالكریم قاسم كرد و بریندار كرا.
ڕۆژی8/2/1963 عبدالسلام عارف بەهاوكاری بەعسیەكان هەڵگەڕانەوەیەكى ئەنجام دا (ئەحمەد حەسەن بەكر) كرا بەسەرەك وەزیران. عبدالكریم قاسم یان گرت و كوشتیان.لیژنەی ناوەندی پارتی دیموكراتی كوردستان بروسكەی پشتگیریان نوسی بۆ (عبدالسلام) بەو مەرجەی كە لە گەڵ كورد ڕٍێگەی ئاشتی و دۆستانە بگرێتە بەر. ڕێككەوتن لەلایەن مەلامستەفا و عبدالسلام عارف پێكهات و بەیانێك بڵاوكرایەوە كە حكومەتی عێراق شێوەیەكى لامەركەزی بۆ میللەتی كورد لە عێراق پێك دێنێ لەچواردە مادە ڕێكخرا لەوانە:
1- نیوەی داهاتی نەوت بدرێ بە كورد.
2- لامەركەزی كورد لەهێڵى (چیاى حەمرین)ەوە دەست نیشان بكرێ.
3- سەربازو پۆلیس و كاربەدەستی ئیداری كورد بن.
4- زمانی كوردی بەڕەسمی دابنرێ.
لە بەهارى ساڵى  1963 شاندێكى شۆرش بە سەركردایەتى مام جەلال بە ئەندامیەتى صالح یوسفى و حبیب محەمەد كەریم و شاخەوان نامیق وە عبدالحسین فەیلى و صەمەد محەمەد و مسعود محەمەد گەیشتە بەغدا. جگە لە یاداشتەكەى سەرەوە لەو ماوەیە قسە لەسەر یەكگرتنى عێراق ‌و میسر و سوریا دەكرا، بۆیە لەو یاداشتە كەلەلایەن سەرۆكى شاندەكەوە ئاراستەى كۆبونەوەكانى قاهیرە كرا كە بۆمەبەستى ناوبراو كۆبوبوونەوە، ئەم بەندانە هاتوون:-
1- هەر وەختێك عیراق لەگەڵ سوریا و میسر یەكێتی كۆمارییان بەست، شێوەی عێراق خرایە سەر باری(هەرێمایەتى)، كورد بۆی هەبێ داوای جیابوونەوە بكات و، بە لامەركەزیەت ڕازی نابێت، كوردیش لەو وەختە دا بەشێوەى هەرێمى (چوارەم)، بەسەربەخۆیەتى خۆی دێتە ناو یەكێتی عەرەبی و كۆماری یەكگرتوو.
2- كورد هەر هێندە بەلامەركەزیەت ڕازییە كە عێراق سەربەخۆ بێ و پەیوەندی یەكێتی لەگەڵ میسرو سوریادا نەبەستێ. 
ڕێكەوتنی میسر و سوریا و عێراق، بەسەرهاتی كوردو ڕێكەوتنەكەی پاش خست لەهەموو كوردستان چاوەڕوانی ڕێكەوتنی حكومەت و پێشمەرگەیان ئەكرد بەڵام هیچ ئەنجامێكی لەیاداشتەكەى مام جەلال و شاندەكەى چنگ نەكەوت، حكومەتی عێراقی فەرمانی گرتنی شاندى یاداشتەكەى دەركرد. لەهەمان كات دا بەیانی ژمارە (1،13) بڵاوكردەوە كە باكوور ناوچەی جموجۆڵی سەربازی یە، مەلا مستەفاو هاوەڵانى ئەبێ هەتا 24 كاژێردا چەك فرێ بدەن و خۆیان بخەنە بەردەستی حكومەت. لەهەمان ساڵ دا حكومەتی عبدالسلام بڵاوی كردەوە، هەركەسێ مەلا مستەفا بكوژێت 100 هەزار دیناری خەڵاتى دەدرێتێ. حكومەت دەستی كرد بەگرتن و كوشتن و بەتۆپ و ناپاڵم دێهاتەكانی سوتاند هەر لەسلێمانی 300 كەسی بەبێ پرسیاری دادگا كوشت و باقی بەندكراوەكانى تریش بەلێدان و لەناو تەوێلەی وڵاخ و جێگای پیس بۆ ماوەی دوو مانگ ئەشكەنجەیان ئەدان، زۆربەی دانیشتوان ڕوویان كردە شارباژێر و قەرەداغ بۆ ڕزگاربوون لەدەست زەعیم صدیق.
هەروەها لەقۆڵی كۆیەو هەولێریش پێشمەرگەكان كە ژمارەیان لە 60 كەس تێنەدەپەڕى قارەمانییەكی بێ وێنەیان بەرامبەر هێزێكى گەورەى سەربازی و (حەرەس قەومی) و هێزە خۆ فرۆشەكان نواند، ئەمجا حكومەتى عێراق كە هیچ چارەیەكی نەما لەگەڵ حكومەتى سوریا یەكی گرت، لیوایەكی سەربازی سوری بەهەموو كەرەسەیەكی جەنگی هێنایە كوردستان، بەڵام پێشمەرگە قارەمانەكانی كورد لەقۆڵی زاخۆ و ئاكرێ و ئامێدی پەلاماریان دان دەستیان كرد بە كوشتار و گرتنیان، حكومەتى عبدالسلام سەری لێ شێواو ئەم بێ هێزی و تەكانەی خۆی بەهی حكومەتی بەعس دەزانی لەنێوان ئەحمەد حەسەن بەكر و سەرەك ئەركانی سوپا بوو بەقڕەو (میشیل عەفلەق)یان لە سوریا هێنایەوە بۆ چارەسەری ئەو ناخۆشییە كۆنگرەی لوتكەى عەرەبی لە میسر بەسترا بەسەرهاتی كورد خرایە بەرچاو لەو كاتەدا دەرگای گفتوگۆ كرایەوە لە14/12/1964 لەنێوان حكومەت و مەلا مستەفا ڕێكەوتن پەیدابوو بڕیاری ڕاگرتنی شەڕ بڵاوكرایەوە.
لە 13/4/1966 عبدالسلام لەگەڵ موتەسەریفی بەسرە لەناوچەی (قوڕنە)وە ئەچن بۆ بەسرە لەئاسماندا فرۆكەكەی ئاگری تێبەرئەبێ و ئەسووتێ، ئەمەش وا پێ ئەچێ  پیلانی بەعسیەكان بووبێ، چونكە كەوتە وێزەی ئەوان بەكوشتارێكی زۆر گەورە بەعسیەكانی چەك كردو كۆتایی بەجموجۆڵیان هێنا.
لە14/4/1966عبدالرحمن عارف دەسەڵاتی گرتە دەست تا 1968، وەفدی وتووێژ گەیشتە لای مەلامستەفا دوای گەڕانەوەیان بۆ بەغداد وتیان: مەلا مستەفا كاتێك ئامادە دەبێ بۆ گفتوگۆ كردن (دانوستان) كە حكومەت ئەم چواربەندەی خوارەوە پێشەكى پێك بهێنێ:
1- كشانەوەی هێزەكان لەكوردستان دا.
2- هەرچی بەندكراوى سیاسی كورد و عەرەب هەیە ئازاد بكرێن.
3- فورسان چەك بكرێن.
4- دەوڵەتێك لە دەوڵەتەكانی عەرەب بێنە ناو ئەو ڕێكەوتننامایە.
ئەمجا حكومەت نائومێد بوو كەوا بەسادەیی مەلا مستەفا نایەتە ناو ریزی رێكەوتن، چەند لیوایەكى سەربازی ناردە سەر مەلامستەفا، لەناوچەی ڕەواندز بوو بەشەڕێكی گەورە بەڕۆژ و بەشەو فڕۆكەكانی بۆمباهاوێژ بەجۆرەها چەك و بێ بەزەییانە ناوچەكەیان ئەسووتان، بەڵام هێزی پێشمەرگە هیچ سڵێكی لەو هەموو پەلاماردانە نەئەكرد لەچیای هەندرێن فەوجی ( 1) لیوای (4) لەگەڵ هێزێكی تەواوی چەكدارى هۆزەكان بەهەموو جۆرە چەكێكەوە بە دیل گرت. ئەو سەركەوتنەی پێشمەرگە بوو بەهۆی شێواویەكی زۆر گەورە لە نێوەندەكانى رامیارى و راى گشتى جیهانیدا.
لەمانگی تشرینی یەكەمی 1966دا عبدالرحمن عارف چوو بۆ ڕەواندز چاوی بە مەلامستەفا كەوت هەندێ بەڵێنی پڕ  لە درۆ لەعبدالرحمن عارف وەرگیرا. بەڵام لە هەموو بەڵێن و پەیمانانەی كەلەگەڵ عبدالرحمن عارف پێك هاتبوو چەند زیندانیەك ئازاد كران، لەگەڵ گێڕانەوەی چەند مووچەخۆرێك بۆ سەر ئیشەكانیان. 
لە ڕۆژی17/7/ 1968 دا ئەحمەد حەسەن بەكر كۆنە سەرۆك وەزیرانى عێراقی دەوری عبدالسلام كودەتاى كرد، عبدالرحمن عارف سەرۆك كۆمارى گرت و ناردی بۆ لەندەن. خۆی بە سەرۆك كۆمارى عێراق ناونا، بەپێ ی بڕیاری ئەنجومەنى شۆرشى خۆیان،عبدالرزاق نایفی كرد بە سەرۆك وەزیران و ئەنجومەنى وەزیرانى پێك هێنا،چوار وەزیری كوردیان خستە ناو ئەم وەزارەتە لەوانە(ئیحسان شێرزاد) و (عبداللە نەقشبەندی) و (صالح نەقشبەندی) و (محسن دزەیی)، بەڵام ئەم وەزارەتە خۆی نەگرت لە 30تەموزی 1968بەسەر عبدالرزاق نایف دا كودەتا كرا، لەلایەن بەعسیەكانەوە ئەوەبوو ڕووی كردە میسر، و صدام حسین دەبێتە خاوەنى دەسەڵاتى رەها.
جارێكی تر بەعسیەكان شەڕیان هەڵگیرساندەوە دژی كورد، لەشكستی زیاتر هیچیان دەستگیر نەبوو بەناچاری لە 11ئازاری 1970 بڕیاریان دا بەبەخشینی ئۆتۆنۆمى بۆ كورد و ماوەی چوارساڵیان دانا بۆ جێ بە جێ كردنی، لەوماوەیەدا بەعس كەوتە خۆبەهێزكردن و پلان گێڕان بۆ لەناوبردنی سەركردەی كورد. لە 29/9/1971 یانزە مەلا لەنەجەف و بەغداوە هاتبون كەچاویان بەمەلا مستەفا بكەوێ لەحاجی ئۆمەران، مەلایەكیان دەزگایەكی لەپشتى بەستبوو دوو ئەفسەری بەعس كە مەلاكانیش نەیان ناسیبوو تیرۆری بارزانى پێ سپێرا بوو، دوو ئۆتۆمبێلى تۆیۆتاش كە دوو بۆمبی زۆر درێژ و ئەستووری لەبن قایم كرابوو تەقیەوە، خۆشبەختانە پلانی بەعس سەری نەگرت و بارزانی تەنها بریندار بوو. بەهۆى پاشگەزبوونى بەعس جارێكىتر جەنگ هەڵگیرسایەوە لەنێوان كوردو دەوڵەتی عێراق دا كەوەخت بوو بەسەركەوتنی شۆڕشەكە كۆتایی بێت،لەدەرئەنجام صدام لەگەڵ شای ئێران(ڕێكەوتن نامەی جەزائیر لەئازاری/1975) بەناوبژیوانی جەزائیر بەست، دەستی لەهەندێك شوێن و ئاوی عێراق لە شگ العرب هەڵگرت  بۆ ئێران، ئێرانیش بەپێی ئەو ڕێكەوتننامەیە و لە بەرژەوەندی خۆی گشت جۆرە یارمەتییەكی لە شۆڕش بڕی و بەسەركردایەتی شۆڕشی وت: یان بچنە ئێران وەك پەنا هەندە دانیشن یان ئەوان سنور دادەخەن و لەناو عێراق دا ئەوان چی دەكەن پەیوەندی بە ئێرانەوە نییە. بەم پلانە نێودەوڵەتیە شۆڕشى ئەیلول شكستی هێنا.

  ج - سیاسەتى پاكتاوكردنى كورد لەسەردەمى رژێمى بەعسدا:
بارودۆخى شكستى شۆڕشى ئەیلول زەمینەیەكی باشی بۆ ڕژێمی بەعس خۆشكرد تا ڕەفتاری فاشیانەی خۆی بەشێوەیەكی دڕِِندانە لەكوردستان ئەنجام بدات، بەهۆی دەیان هەزار پیاوانی ڕژێم و بەپارەو پولێكی زۆر و بەنەخشەی وردو لێبڕِِوانە كەوتە هەوڵدان بە قەڵاچۆكردنی میللەتی كورد بەم شێوەیەی خوارەوە:

یەكەم - بە عەرەب كردن (تەعریب): 
  ئەویش بە چەند ڕێگایەك:-
1- دەربەدەركرن و دەركردنی هاووڵاتیان لەشوێنەكانیان بەتایبەتی لەناوچە سنوورییەكانى كوردستان لەگەڵ عێراقی عەرەبیدا و نیشتەجێ كردنی عەرەب لە شوێنیان دا، وەكو ناوچەكانی خانەقین و كەركوك و شەنگال و زۆر شوێنی تر.
2- گۆڕینی ناسنامەی نەتەوایەتی: لەژێر فشاری هەڕەشەو دەربەدەركردندا زۆریان بۆ خەڵكی دەهێنا خۆیان بەعەرەب ناونووس بكەن، پێناسەی كوردیان لێ بستێننەوە، وەكو ئێزیدیەكان و شەبەك وگەلێك لەخێزانەكانی خانەقین و گەرمیان.
3- لابردنی خوێندنی كوردی لەقوتابخانەكان دا و هاندانى دەست و پێوەندەكانیان تا منداڵەكانیان بخەنە بەر خوێندنی عەرەبی.
4- داخستن و لابردنی دەزگای زانستی و ڕۆشنبیرییەكان وسڕینەوەی كەسایەتی سەربەخۆی هەندێكی تریان وەكو زانكۆی سلێمانی، كۆڕی زانیاری كورد، یەكێتی نووسەرانی كورد.
5- لكاندنی ڕێكخراوە پیشەییەكان بەڕێكخراوە عەرەبیەكانەوە، وەكو یەكێتی مامۆستایان و قوتابیان و ئافرەتان و كرێكاران و هتد…
6- هاندانی ژن و ژنخوازی لەنێوان كورد و عەرەب دا،وەتەرخانكردنی پارەیەكی باش بۆ ئەو مەبەستە،كە بێتۆمان ئەنجامەكەی بەعەرەبكردن دەشكایەوە، چونكە عەرەب ڕەگەزی گەورەو سەركەوتوووبە دەسەڵات بوو، كوردیش ڕەگەزی بچووك و بێ دەرەتان.

دووەم - بە بەعس كردن (تەبعیس):
ئامانجی بەعس لە بەرنامەكەیدا، ڕوون و ئاشكرایە ئەویش تێكۆشانە بۆ هێنانە دی ئاواتی نەتەوەی عەرەب لەیەكێتی و سەربەستی و سۆشیالیستیدا كە دروشمی ناوەندى حیزبی بەعسە، هەروەها ئەو كەمینەی نەتەوایەتیانەی لەپاڵ عەرەب دا دەژین بیانەوێ و نەیانەوێ لەڕەگەزدا عەرەبن یان پێویستە بكرێن بەعەرەب.بۆ ئەم مەبەستەش ڕژێمی بەعس گەلێك ڕێگای دۆزی یەوە تا ئامانجەكانی بێتە دی:                                                                                                                                                                                                                                                                                                                                                                                                                   
1- خەڵكی نەفام و ساویلكەو ڕوخسار بەپارە و پاداشت بێ، یان بەهەڕەشە دەكران بەبەعسی بەپێى بەرنامە ، فەلسەفەو ڕێبازی  بەعسیان فێردەكەن. 
2- وەرگێڕانی هەموو ئەو نووسینانەی نووسەرانی شۆڤینی عەرەب و بەعس دەریان دەكرد بەخۆڕِایی یان بەهەرزان بەناو خەڵكیدا بڵاودەكردەوە.
3- لەبواری پەروەردە و فێركردندا سەرانسەری بەرنامەكانی خوێندیان گۆڕی و بەڕاو بۆچوونی بەعسیانەی خۆیان پڕیان كردەوەو نوسینەوەی مێژوویان سەر لە نوێ ڕاگەیاند، ناوی كوردستانیشیان لەهەموو شوێنێكدا كوێر كردەوە هەموو سەروەرییەكیان بەعەرەب بەخشی. 

سێهەم - وێرانكردنی شاروشارۆچكەو دێهات:
سیاسەتی (زەوی سوتاو) لەكوردستاندا لەلایەن فاشیەكانەوە پیادە كرا نزیكەی (5000) گوندیان كاول كرد باخ و كێڵگە و دارستانەكانیان سووتاند و سەرچاوەكانی ئاویان كوێر كردەوە و لەگەڵ زەویدا تەختیان كرد بەزیاتر لە(20) ملیۆن مین كوردستانیان چنی.
چوارەم - ڕاگوێزان (تەرحیل وتەهجیر وتەسفیر):
1- بەهەزاران مووچەخۆر لەمامۆستاو كارگێڕ و ئەفسەر و پۆلیس ئەوانەی بۆنی كوردایەتیان لێ دەهات گوێزرانەوە بۆ ناوچە عەرەب نشینەكان و دەربەدەركران و خرانە ژێرچاودێری دام و دەزگاكانی بەعسەوەو لەشوێنەكانیان دا عەرەب و بەعسیان دانا.
2- بەسەدان هەزار لە گوندنشینەكان لە شوێنەكانی خۆیان ڕاگوێزران و لەسەر كاروپیشەی خۆیان لەسەر خاك و وڵاتی خۆیان هەڵكەندران و بەرەوخوارووی وڵات و كۆمەڵگا زۆرەملێیەكان گوێزرانەوە.
3- زیاتر لە نیو ملیۆن كوردى فەیلییان لەسەر زێدى بابوباپیرانیان گواستەوە بۆ سەر سنورەكانى ئێران بەبیانووى (التبعیە الایرانیە) و ڕەگەزنامەى عێراقیان لێسەندنەوەو دەستیان گرت بەسەر هەموو ماڵوموڵكیان، ئەمەش لەمێژوودا بە(تەسفیركردنى كوردانى فەیلى) ناسراوە.

پێنجەم- كۆمەڵگای زۆرەملێ:
لەو شوێنانە دا كە دەتوانرێت بە ئاسانی چاودێری بكرێن و دەستی بەسەردا بگیرێ ڕژێم چەند كۆمەڵگایەكی دروست كرد گوندنشینەكانی تیا كۆكردەوە، ئەم كۆمەڵگایانە ناویان لێ نابوون (شاری هاوچەرخ) كە لەڕاستیدا لەو سەربازگایانەی كە هیتلەر دروستی كردبوون گەلێك خراپتر بوون خەڵكی ناو ئەم كۆمەڵگایانە بێ ئیش و كار مابوونەوە، ڕژێم بەمەبەست برسىو ڕیسوای دەكردن، تا خۆیان هاناى بۆ ببەن و بۆ كوێ بیەوێ بیان گۆێزێتەوە.

مەترسی ئەم كۆمەڵگایانە لەم ڕووەوە بوو:
أ- سەربازی: هیچ كەسێك دەرفەتی دەرچوون یا ڕاكردنی نەبوو.
ب- ڕامیارى (سیاسی): بەعسیەكان بەزۆرتێیان كەوتبون دەیانكردن بەبەعسی بەتایبەتی منداڵەكان.
ج- كۆمەڵایەتی: كورد هەرگیز بەتایبەتی گوندنشین ڕانەهاتبوو لەشوێنی وادابژی بۆیە هەرزوو كێشەی كۆمەڵایەتی ترسناك لەناویاندا بڵاوبوەوە.
د- تەندروستی: ئەم كۆمەڵگایانە نە ئاوی هەبوو نەئاوەڕۆ سەرەڕای نەبوونی خەستەخانەو پزیشك و دەرمان و كوتانی منداڵان لەبەرئەوە نەخۆشی ترسناك وەكو ئاگر و پوش لەناویاندا بڵاودەبۆوە.

شەشەم: ئەنفالى كورد یان قڕكردنى بە كۆمەڵى مرۆڤـ (جینۆساید)
     ئەنفالیش یەكێكى ترە لەو سیاسەتە نامرۆڤانەى رژێمى بەعس بەرامبەر بە كورد بەمەبەستى قڕكردنى میللەتى كورد. بۆ ناسینى ئەنفال پێناسەى رێكخراوى (میدڵ ئێست وۆچ)* دەهێنین كە دەڵێت: (( ئەنفال  ئەو ناوە بوو كەبە زنجیرەیەك هێرش و پەلامارى چڕو پڕى سەربازى درا ، كە سەرجەم هەشت پەلامار بوو و لە شەش ناوچەى جوگرافى جیاوازدا بەڕێوە چوو ، لە نێوان كۆتاییەكانى مانگى شوبات و سەرەتاى مانگى ئەیلولى ساڵى 1988زدا فەرماندەى گشتى پرۆسەكە لە دەستى نووسینگەى باكورى رێكخراوى حیزبى بەعسدا بوو، كەوا بنكەكەى لەشارى كەركوك بوو لە مارتى 1987 بەدواوە لەلایەن عەلى حەسەن مەجیدەوە سەرۆكایەتى دەكرا.)) شایەنى باسە دانیشتوانى ئەو گوندانەى لە رووداوەكانى 1988 رزگار بوون وەكو هەموو خەڵكى كوردستان بە شێوەیەكى رۆتینى عەلى حەسەن مەجید بە (عەلى ئەنفال) یان (عەلى كیمیایى) ناو دەبەن، بەڵام دكتۆر ئازاد محەمەد ئەمین نەقشبەندى پرۆفیسۆر لە زانكۆى سەلاحەدین دەڵێت: (بە بۆچونى ئێمە شاڵاوەكانى ئەنفال تەنها بریتی نین لە هێرشە سەربازییەكانى رژێمى عێراق بۆ سەر گوندەكانى كوردستان و هێزى بەرگرى كوردى، بەڵكو ئەنفال پەیڕەوكردنى سیاسەتێكى چەند لایەنەیە كە بە كاولكردنى هەزاران گوندى كوردى دەستیپێكرد كە دانیشتوانى دواى هێرشە سەربازییەكان بە هێرشى كیماویشەوە،كۆكرانەوەو بۆ كەمپەكان گوێزرانەوە. دواتر لە كەمپەكانەوە پرۆسەى پۆلێنكردنى گیراوەكان دەستیپێكرد و بۆ شوێنى جیا جیا گوێزرانەوە. ژن و منداڵیان لە كەمپى تایبەتیدا دەستگیر كرد، پیرەكانیان بەرە و كەمپ و زیندانەكانى باشوورى عێراق نارد ئەوانەى تەمەنیشیان لە نێوان (15-50) ساڵیدا بوو بۆ مردن نارد. گروپى (كوشتنى بە كۆمەڵ- فرق الاعدام) لە نزیك ئەو گۆڕانەوە كە پێشتر ئامادەكاربوون بە شێوەیەكى یەكجار نهێنى دانرابوو بۆ كوشتنى زۆرترین ژمارە لە نێرینەكان وشاردنەوەیان لەو گۆڕە بە كۆمەڵانە بە شێوەیەك هیچ شتێك دەربارەى چارەنووسیان نەزاندرێت.

  * هۆكارەكانى ئەنجامدانى شاڵاوەكانى ئەنفال:
1 - بایەخى جیۆپۆلەتیكى هەرێمى كوردستان كە بایەخێكى جیۆپۆلەتیكى تایبەتى هەیە، بەرادەیەك واى لێكردووە ببێتە گۆڕەپانى شەڕو ململانێى رژێمەكان لەلایەك، لەلایەكى تریشەوە ئەم بایەخە بۆتە هۆى هەوڵدان بۆ لەناوبردنى نەتەوەى كورد. 
2- تێكدانى هاوسەنگى تەمەن لە نێوان گەنجى كورد و گەنجەكانى ناوەڕاست و باشورى عێراق . بەڵگە نەویستە شەڕى چەكدارانە هۆیەكى كاریگەرە بۆ كەمكردنەوەى ژمارەى دانیشتوان، بەتایبەتى هێزى بەرهەم هێنى ئابوورى و مرۆیى لەهەر وڵات و هەرێمێكدا، هەڵبەتە ئەم هێزەش توێژى گەنجەكان دەگرێتەوە بەهەردوو رەگەزى نێر و مێیەوە، ئاشكراشە ئەوانەى لەشەڕ بەشدارى دەكەن و دەكوژرێن رەگەزى نێرن.
3 - دابڕینى بەشێك لە جوگرافیاى عێراق لەلایەن هێزى پێشمەرگەى كوردستانەوە، بۆ نموونە زۆربەى ناوچە شاخاویەكانى كوردستان كە ناوچەى سەخت و یاخین بۆ بەرەنگارى و شەڕ لە بەرژەوەندى پێشمەرگە دابوو. ئەم ناوچانە بەزۆرى لە ژێر كۆنترۆڵى هێزى پێشمەرگە بوون و هێزى سوپاى عێراقى لێوەدەرنرابوو، بۆیە حكومەتى عێراق مافێكى یاسایى شەرعى بەخۆى دەدا بۆ گرتنەوەیان.
4- نەتەوەى كورد لەلایەن رژێمەكانى عێراقەوە وەك كۆسپ و رێگرێك لەبەردەم یەكێتى نەتەویى عەرەب بینراوە، بە بیرو بۆچونى بڕیاردەرانى سیاسى و سەربازى یان كێشەى كورد لە عێراق مەترسیە لەسەر ئاسایشى نەتەوەیى عێراق و عەرەب، بۆیە تا بۆیان بكرێ بە هەموو جۆرێك هەۆڵى تواندنەوە و لەناوبردنى ئەم مەترسیە دەدەن، شاڵاوەكانى ئەنفال یەكێكە لەو هەوڵانە كە تێیدا سیاسەتى تواندنەوە و وێرانكردن گەیشتە ئەوپەڕى.
5- بارودۆخى سەربازى و سیاسى ئەوساى كورد و عێراق یاریدەدەر بوو.((یۆست هێلتەرمان)) كە ئەندامى رێكخراوى (چاودێرى مافى مرۆڤى) ئەمریكیە واى بۆ دەچێت: ئەگەر كۆمەڵگاى نێودەوڵەتى یارمەتى سیاسى و سەربازى و دارایى حكومەتى عێراقى نەدایە، شاڵاوەكانى ئەنفال بەم شێوەیە پیادە نەدەكرا.
  6- سایكۆلۆجیەتى سەركردایەتى حكومەتى عێراق و فەرهەنگە سیاسیەكەى سەرانى رژێمى عێراقى لەبەر گەلێى هۆى كۆمەڵایەتى و سیاسى و سەربازى هەر لە سەرتاوە عەقلیەتێكى شەڕخوازانەیان بۆ دروست بوو ئەمەش واى كرد كەسەر لەبەرى مێژووى حوكمرانیان خوێناى بێت.

  * جوگرافیاى قۆناغەكانى شاڵاوەكانى ئەنفال:
ئەنجامدانى شاڵاوەكانى ئەنفال لەلایەن رژێمى بەعسەوە پێشتر بەرنامەرێژى بۆ كردبوو، پێش وەختیش سەردانى ناوچەكانیان كردبوو لەپێناوى كۆكردنەوەى زانیارى دەربارەى ناوچەكان ورێخۆشكردن و دانانى نەخشە بۆ ئەنفال. شاڵاوەكانى ئەنفالیش بە هەشت قۆناغى جیاجیادا ئەنجامیدا بەم شێوەیە: 

قۆناغى یەكەم یان ئەنفالى یەكەم: (ئەنفالى دۆڵى جافایەتى):دواى ئەوەى حكومەتى عێراقى لە 17ى تشرینى یەكەمى 1987 ئامارى دانیشتوانى عێراقى ئەنجامدا لە پاش چوار مانگ یەكەم قۆناغى ئەنفالى لە كوردستاندا لە شەوى 23ى شوباتى 1988 دا لە دۆڵى جافایەتى دەستپێكرد كە شەم ناوچانەى گرتبۆوە. (دوكان، بنگرد، چوارتا، قەڵاچوالان، سەرچنار، سورداش، زێى بچووك، ئەزمەر، سوسێ، ماوەت، سەرگەڵو، بەرگەڵو) وە لە 18/03/1988دا كۆتایى پێهات.

قۆناغى دووەم یان ئەنفالى دووەم: ئەنفالى ناوچەى قەرەداغ لە 22ى ئازارى 1988 تاوەكو 1ى نیسانى 1988:  ئەنفالى دووەم ئەم ناوچانەى گرتەوە:(چیاى گڵەزەردە، بازیان، قەرەداخ، دەربەندیخان، زەرایەن،  عەربەت). 

قۆناغى سێیەم ئەنفالى سێ: ئەنفالى گەرمیان كە لە 7ى نیسانى 1988 تا 20ى نیسانى 1988 بوو.














نەخشەی ناوچە ئەنفالكراوەكانی هەرێمی كوردستان( )

 ئەم قۆناغەیان لەسەرجەم قۆناغەكانى تر كارساتبار و بە زیانتر بوو لە رووى ماددى ومرۆییەوە، چونكە (70-80) هەزار مرۆڤى كوردى تیا بێ سەرو شوێن كرا. ئەم ناوچانەى گرتەوە (دوزخورماتو، كفرى، كەلار، دەربەندیخان، زنجیرە چیاكانى قەرەداغ، تەكیە، چەمچەماڵ و قەرەهەنجیر، قادر كەرەم، سەنگاو، تیلەكۆ، پێباز، ئاغجەلەر).
 قۆناغى چوارەم یان ئەنفالى چوار: ئەنفالى حەوزى زێى بچووك 3-8ى مایسى 1988 ناوچەیەكى فراوانى لە باكوورى ئەو رێگا گشتیەى گرتەوە كە شارى كەركوك بە شارى سلێمانى دەگەیەنێ و هەروەها باشورى رێگاى نێوان كۆیە- دەریاچەى دوكانیشى گرتەوە، كە بریتى بوو لە ناوچەكانى( شوان، شێخ بزێنى، دەشتى كۆیە ،گۆپتەپە،عەسكەر، دێگەڵە،ئاڵتونكۆپرى).
ئەنفالى پێنجەم و شەشەم و حەوتەم: 15ى مایس تا 26ى ئابى 1988 كە دۆڵى نێو چیاكانى شەقڵاوە و رەواندوز گرتەوە كە تیایدا رژێم یە كیمیابارانكردنى گوندەكانى (بالیسان و بالوكاوە وخەتێ) هێرشى دەستپێكرد، وە زیاتر لە 52 گوندى ناحیەكانى خەلیفان و خۆشناوەتى و رەواندوز وێرانكران، وە ناوچەكانى چۆمان، شاخى قەندیل ، رانیە، چوارقورنە، هیزۆب و شاخى باواجى) گرتەوە. 
دوا ئەنفال: ئەنفالى بادینان 25ى ئاب تا 6ى ئەیلولى 1988:
بەهێرشێكى كیمیاوى لە ناوچەى (زیرەشكانى) نزیك سنورى عێراق و توركیا دەستى پێكرد و ئەم ئەنفالەش ئەم ناوچانەى گرتەوە: (دهۆك، زاخۆ، كانى ماسى، زێوە، دێرەلوك، ئەتروش و زاویتە).

  * ئەنجامەكانى شاڵاوەكانى ئەنفال و كاریگەریەكانى:
1-	كوژرانى چەند هەزار كەسانێك جا چ بەهۆى بۆمباران كردنەوە بووبێت یان چەكى كیمیاوییەوە، بۆمبارانى فرۆكەو هێلێكۆپتەرەكان، یان لە سێدارەدان بوبێت لە پیر و گەنج و ئافرەت و مناڵ بەتایبەتى نێرینە زۆرینەى پێكهێنابوو.
2-	كیمیایى بارانكردنى گوند و ناوچەكان وەكو گۆپ تەپە و بەرگەڵوو و سەرگەڵوو و سێوسێنان و قادركەرەم...هتد. بەچەكى كیمیاوى لە جۆرەكانى وەكو خەردەل و سارین و دەمارگاز.
3-	وێرانكردن و تێكدانى چەند هەزارێك لە گوند لە ناوچە ئەنفال كراوەكاندا. كە لە بەڵگەنامەكانى حكومەتى بەعسیدا هاتووە كە ((سوتاوە))، ((تێكدراوە))، ((تەخت كراوە)) و(( پاكسازى كراوە)) و لانى كەمیش دەیان شارۆچكەى گەورە و مەڵبەندى بەرێوەبردن و ((قەزا و ناحیە)) هەمان شتیان بەسەر هاتووە.
4-	بەهۆى بەكارهێنانى ((سیاسەتى زەوى سوتاو)) وە ناوچە ئەنفال كراوەكان لە گشت بنەماكانى ژیان كوێركرانەوە و باخ و باخات و رەزەكان سوتێنراو سەرچاوە ئاویەكان كوێركرانەوە، و ئەو ناوچانەش كرانە ناوچەى قەدەغەكراو. هەر كەسێك لەو ناوچانە بگیرایە یان ببینرایە یان بێسەر وشوێن یان گوللەباران دەكرا.
5-	بە تاڵانبردنى سەروەت و سامانى ناوچە ئەنفال كراوەكان وەكو كەلوپەلى ناوماڵ و ئۆتۆمبێل و مەڕو ماڵات و....هتد. لەلایەن ئەنفالچیەكانەوە كە لەوانە جاشى كوردى خۆفرۆشیان تیابوو.
6-	بێسەرو شوێن بوونى دەیان هەزار لە پیر و گەنج و منداڵ و ئافرەت دواى ئەوەى بۆ كەمپەكانى وەكو ((تۆپزاوا و نوگرەسەلمان و ....هتد)) راپێچكران و بەپێى رەگەز و تەمەن جیاكرانەوە تەنانەت دابەشكردنیشیان ، لە راپۆرتێكى دەزگاى ئەمندا هاتووە كە ژمارەیەك لە كچە ئەنفال كراوەكان كە تەمەنیان لە (19-29) ساڵدا بووە دراون بە وڵاتى میسر. 
7-	ئەوانەى لە ئەنفال رزگاریان بووە، بەهۆى بێ سەرو شوێن بوونى زۆرێك لە كەسوكاریان تووشى بارێكى كۆمەڵایەتى و خێزانى و دەروونى وئابوورى ناهەموار هاتوون یان گرفتارى تووشبوونى نەخۆشى سەختن بەهۆى پێكرانیان بە چەكى كیمیاوى.
8-	ئاوارەبوونى خەڵكى ناوچە ئەنفال كراوەكان، بۆ نموونە لە ئەنفالى ناوچەى دۆڵى جافایەتیدا زۆرێك لە خەڵكەكەى بەرە و وڵاتى ئێران ئاوارە بوون كە زۆرێكیان لە رێگادا گیانیان لە دەستدا بەهۆى سەرما و سۆڵە و بۆمباران بە راجیمە و فرۆكەكانى بەعسەوە.
9-	هەرچەندە ڕژێمى بەعس ناوى شاڵاوەكانى ئەنفالى لە ساڵى 1988 بەكارهێنا، بەڵام هەر لەگەڵ هاتنى بۆ سەرحوكم بەكردار دەستى بە ئەنفال كردنى كورد كردبوو، هەر بۆنمونە لەنیسانى 1980 زیاتر لە نیو ملیۆن كوردى فەیلى تەسفیر كرد كە تا ئێستاش چارەنوسى (4)هەزار لاوى كوردى فەیلى بێ سەرو شوێنە، هەروەها لە 31ىتەمموزى 1983 دا(8) هەزار بارزانى ئەنفال كرد، وەلە ساڵى 1988 دا (182) هەزاركوردى ترى ئەنفال كرد، ئەمە جگە لەوەى كەلەپێش و لە دواى ڕاپەرینەكەى 1991 سەدان كوردى كوشت و شوێن بزركرد.
شایانى باسە دواى پرۆسەى ئازادى عێراق و ڕوخانى رژێمى بەعس لە 9/4/2003 تاوانباران و ئەنجامدەرانى پرۆسەى ئەنفال لەساڵى 20007 حوكمى لەسێدارەدانیان بۆ دەرچوو.
د- هەڵگیرسانەوەی شۆڕشی چەكدارانەی ڕزگاریخوازی كورد:
مەرەكەبی لاپەڕەی شەرمەزاری و زەرد هەڵگەڕاوەكانی ڕێكەوتننامەی جەزائیر وشك نە بوویەوە كە ڕۆڵەگیان لەسەر دەستەكانی میللەتە ستەمدیدەكەی كوردستان ڕاپەڕِینەوەو ئاڵای شۆڕشی مەردانەیان هەڵكرد بە ڕووی ئەو بەعسەی كە ئاشكرا بانگیان ڕاهێشت كە بزوتنەوەی چەكدارانی كورد هەتا هەتایە كۆتایی پێ هات ئەگەر دارخورما لەسەریان بڕوێت جارێكى تر ناتوانن حەوت كەس بنێرنە شاخ. 
ئەو شكستانەی باس كران كۆتاییان بە خەباتی ڕزگاریخوازی كوردی نەهێنا، ئەوەبو پارتی دیموكراتی كوردستان بە فەرمانى مەلا مستەفاى بارزانى لە26ىگوڵانی1976 دووبارە درێژەى بەشۆڕش و خەبات دایەوە دژی ڕژێمی بەعس.
    هەروەها لە 1/6/1975 یەكێتی نیشتمانی كوردستانیش بەڕابەرایەتى (جەلال تاڵەبانى) دامەزرا تا سەر لەنوێ درێژە بە خەباتی كوردایەتی بداتەوە،ئەوەبوو پاش ساڵێك شۆڕشى نوێی گەلەكەمان دەستی پێكردەوە.
 (پاسۆك)یش یەكێكە لەپارتە سیاسییەكانی كوردستان كە ساڵانی 1976 ڕوویان كردۆتە شاخ دژی رژێم جەنگاون.
پاشانیش حیزبی سۆشیالیستی یەكگرتوی كوردستان لە ساڵى 1980 دامەزرا ئەویش گوڕوتینێكى زیاترى بە شۆڕش و خەباتى كورد دا دژى  بەعسیەكان.
هەرهەموان بۆ ڕژێمی بەعسیان سەلماند كە كورد میللەتێكی زیندووە خاوەنی وڵات و ژیان و مێژوو و شارستانی خۆیەتی، مەینەتى و ئەشكەنجەی لەسەر دەستی دوژمنان بینیوە و خۆشەی ڕۆژگارە تاڵەكان بووە، داستانی وایان تۆمار كرد كەڕژێم بەخەویشیدا نەدەهات وەكو شەڕەكانی شارستێن و (هەرسۆن - داڵانى) و دابان و بالیسان ، (قەیوان - ماوەت)، ئەزمەڕ، داستانی ڕزگاری و سماقوڵی و خواكوڕك و  (حەمك و زینانە لەگەرمیان) نموونەی ئەو نەبەردی و ئازایەتیەی گەلەكەمانن.

   * بەكارهێنانی چەكی بەكۆمەڵكوژ (كیمیابارانى كوردستان):
 ڕژێم بۆ ئەوەی بیسەلمێنێت كە كردارەكەی لە سەركوتكردنی میللەتی كوردا ڕاست و تەواوە،چی كۆكردبووەوە لەتەكنەلۆجیای جەنگ بڕیاری دا بەكاری بهێنێت، دیارە ئەوەندەش پشت  ئەستوور بوو كە كەس نییە هەڵبداتێ لەچەندین شوێندا تاوانە ڕەشەكەی ئەنجام دا تاوانی كیمیابارانی. چەكی بەكۆمەڵكوژ، ئەو كارەساتانەی (هێرۆشیماو ناگازاكی)ش هەر ئەوەندە سامناك بوون، كیمیابارانی دۆڵی بالیسان، بادینان، سەرگەڵو، بەرگەڵو، گۆپتەپە، سێوسێنان وچەندین ناوچەى ترو دواجاریش شەهیدكردنی شاری هەڵەبجە لە 16 / 3/ 1988 كەزیاتر لە (5) هەزار ژن و منداڵ وپیاوى تیادا شەهید بوو.





* جەنگی عێراق و ئێران*:

هۆیەكانی:
 1- ململانێی عەرەب و فارس لەسەر دەسەڵات و چەسپاندنی خودی نەتەوایەتی لە ناوچەكە دا.
2- شەڕی مەزهەبی.
3- پشت گوێخستنی ڕێكەوتننامەی جەزائیر كە هەریەكەیان ئەوی تری پێ تاوانبار كرد.
4- خۆپڕچەك كردن لەلایەن ڕژێمی عێراقەوە بەچەكی قورس و كۆمەڵكوژ بەتایبەتی چەكی كیمیاوى.
5- لەخۆباییبوون و گیانی شۆڤێنیەتی لای سەرانی عێراق بەتایبەتی سەرۆكی ڕژێم.
لە22ئەیلولی 1980هێزەكانی سوپای عێراق بەدرێژایی سنوور هێرشی بەرفراوانیان كردە سەر ئێران، و لە 8/8/1988 دا شەڕ وەستێنرا بەكوژرانی سەدان هەزار لەڕۆڵەكانی گەلانی عێراق و وێران بوونی دەیان شارو پرۆژە، لەدەستدانی سامانی عێراق و هەمووی بوو بەخۆراكی جەنگی لەخۆباییبوون و شۆفینیەت.
* جەنگی كەنداو:
رژێمى عێراق پاش كۆتایى هاتنى جەنگى ئێران، بۆى دەركەوت كە كەوتۆتە بن قەرزێكى زۆرەوە، بۆیە كەوتە بیانوگرتن بە دەوڵەتانى كەنداو بەتایبەتى كوێت، رژێم بەو چەك‌و تەقەمەنیە دەنازى كە لە جەنگى ئێران بەرێگاى دەوڵەتە زلهێزەكان بەدەستى كەوتبوو بۆیە كەوتە هەڕەشەكردن لە دەوڵەتانى دراوسێ. 
لەئەنجام دا هەڕەشەكانی سەری گرت لە 2/8/1990 پەلاماری كوێتی دا جاڕێ دا كە كوێت پارچەیەكە لە عێراق و بەپارێزگای نۆزدەیەمى دایە قەڵەم بە پێچەوانەی جەنگی عێراق و ئێرانەوە، دەوڵەتانی دونیا بەتایبەتی زلهێزەكان كەوتنە خۆیان و نەتەوە یەكگرتوەكان بڕیاری تەواوی بێ قەیدو شەرتی كشانەوەی هێزەكانی عێراقیان لە كویت دەركرد. 
كە ئەگەر بەئاشتی نەكشایەوە ئەوا بەزۆر واتە بەزەبری جەنگ بكێشێتەوە بڕیاری ژمارە(660) بۆ ئەم مەبەستە دەرچوو ،وڵاتە یەكگرتووەكان و فەرەنسا و بەریتانیا و دەوڵەتانی عەرەب  وەكو میسر و سووریا و سعودیە و زۆری تر كە ژمارەیان (30) دەوڵەت بوو هێزی هاوپەیمانییان دروست كرد بەتەواوی سەرباز و چەكی پێش كەوتووە وە خۆیان گەیاندە كەنداو و سعودیە.
نوێنەری دەوڵەتان و مرۆڤدۆستان پەیتا پەیتا خۆیان دەگەیاندە بەغدا بۆ ڕازی كردنی عێراق بۆ كشانەوەی لە كوێت بەڵام كەللە ڕەقی سەرۆكی ڕژێم لەخۆبایی بوونەكەی لەوە زیاتر بوو. كە دەیوت بیابانى سعودیەو كوێت لەژێر پێی هێزەكانی هاوپەیماناندا دەكا بە دۆزەخ و نیوەی ئیسرائیل دەسوتێنێ بە چەكی (كیمیاوی جووت لا) ژێراو ژووری دەكا. ئەمجا سەرۆكی ئەمریكا(جۆرج بۆش)ى یەكەم لە 17/1/1991 دا جەنگی كەنداوی راگەیاند بەناوی( گەردەلوولی بیابان)ەوە هێزەكانی هاوپەیمانان پەلاماری هێزی عێراقیان داو لەماوەی (100) سەعات دا تەفرو تونایان كرد، ئەنجامەكانی:
1- كوژرانی زیاتر لە (100) هەزار سەرباز.
2- دەستگیركردنی (70) هەزار سەرباز.
3- تیكشكانی هێزی سەربازی عێراق بەڕێژەی زیاتر 50%.
4- لەكارخستنی هێزی ئاسمانی عێراق.
5- لەكارخستن و تێكدانى زۆربەی كارگەو هۆیەكانی ڕاگەیاندن و پردو پرۆژە سەربازیەكان.
6- نابووت بوونی تەواوی عێراق لەڕووی ئابووریەوە و قەرزاری عێراق گەیشتە15بلیۆن دۆلار.
7- ملكەچی تەواوی عێراق بۆ هەموو بڕیارەكانی نەتەوە یەكگرتووەكان.

* ڕاپەڕینە مەزنەكەی ئازارى 1991:
 دەبێ میللەت مافی خۆی وەربگرێت و تۆڵەی زوڵم و زۆرداری هەربكاتەوەو هەر واش بوو، بۆیە بەرەى كوردستانى بەئەنجامدانى پلانێكى تۆكمەداڕِِِِێژراو بە پشتیوانى سەرتاسەرى جەماوەرى كوردستان، لەڕۆژانی یەكەمی مانگی ئازاری 1991دا رێبەرایەتى ڕاپەرینى مەزنى كرد بەگوڕوتینێكی واوە كە پیاوانی ڕژێم و خوێن ڕێژەكانی وەكو پووش و پەڵاشی دەم ڕەشابایان لێ هات. 
دەزگاكانی ڕژێم لەبارەگاى حزبی و ئەمن و ئیستخبارات و موخابەرات و جەیشی شەعبی و سوپا كەوتنە بەر زەبری ڕق و تۆڵەی ڕۆڵەكانی میللەت و شۆڤینیەكان سزای ڕەوای خۆیان وەرگرت، ئەوەشى دەرفەتی هێنا هەڵهات و چووە نێو باوەشی ڕژێمەوە. ئەوە لەیاد نەكەین كە ئەم ڕاپەڕینە مەزنە سەرپێى و لەخۆوە ڕووی نەداوە، ڕاستە سەرانسەری میللەت  بە پیاو ژن و مناڵەوە بەشداریان تێداكرد، بەڵام هەروەكو ئاماژەمان پێ كرد، نەخشەى ڕاپەڕین كێشرابوو بەتایبەتی لە ساڵی 1991كە بڕیاردرابوو تێكۆشانی چەكدارانە لەناو شارەكاندا دەست پێ بكات هەر پێشمەرگە گیان لەسەر دەستەكانی كوردستان ڕێ نیشاندەربوون و هەر ئەوانیش بەهاناوە هاتن.


ڕاپەڕینەكەى ئازارى 1991ى چی بەدەست هێنا…؟
 1- ڕزگاركردنی سەرتاپای كوردستان لە زاخۆوە تا خانەقین.
2- ڕاپەڕین هەموو پارت و چینەكانی كوردستان هاوبەشیان تیاداكرد.
3- ڕژێم سووك و ڕیسوا بوو، ئەو هەیبەتە ترسناكەی لەناو خەڵكدا هەیبوو سڕایەوە.
4- چەك كردنی زیاتر لە دوو فەیلەق و زیاتر لە 100 هەزار سەرباز خۆیان بەدەستەوە داو دەست بەسەراگرتنی هەموو چەكەكانیان بەچەكی قورسیشەوە.
5- دەست بەسەراگرتنی هەموو نهێنیەكانی ئەمن و ئیستخبارات.
6- كەلوپەل و كەرەسەی حیزبی و سەربازی و كەرەسەی سەر بە مەقەڕو پارت و سوپا، كە بەهای سەدان ملیۆن دینار بوو كەوتە دەست خەڵكەوە.





* كـــــۆڕەوە مەزنەكەى خەڵكى كوردستان لە بەهارى 1991:
ئەوەی چاوەڕەوان دەكرا و گەلی عێراق بەتایبەتی گەلی كورد ئومێدی پێ دەخواسـت دیكتاتۆری هـەتا هـەتایە بنبڕكرێت و حوكـمى دیمـوكــراتی 









مــافی سەربەستی ئازادی بێتە جێگری شەوە زەنگی بەعسی و هەموو جیهان پشتگیری ئەم پرۆسەیە بێت بەتایبەت دەوڵەتانی هاوپەیمان كەچی بەبێ هیچ پێشەكییەك و لەبەر هەر هۆیەك كە ڕەنگە تا ئێستا ئاشكرا نەكرا بێ بەعس كەوتە شاڵاو و هێرشی بردنە سەر خەڵك و وشك و تەڕی پێكەوە سوتان.
    بەڵام گەلی كوردستان ئەوەندەیان لاستەم بوو جارێكی تر بكەونەوە ژێر باڵی ڕەشی بەعس سەرتاپا زیاتر لەسێ ملیۆن كەس ماڵ و حاڵی خۆیان  بەجێهێشت و دایانە شاخ و سەر سنوورەكانى ئێران و توركیا بەدەیان هەزار منداڵ و پیر لەناوچوون و بوونە كۆچی قوربانی فاشیەت ، ئەوەندە هەیە سەردەمی ئەمڕۆ هۆكانی گواستنەوە و ڕاگەیاندن ‌و ئەوەندە پێشكەوتوون سەعات بەسەعات كارەساتەكە دەگەینرا بەهەموو لایەكی جیهان و تەلەفزیۆن هەموو كارەساتیان دەبینی دەنگی ناڕەزایی و پشت گرتنی بەشێوەیەك ڕاست بۆوە بەقەدەر گەورەیی كۆڕەو بەدەنگ كوردەوە هاتن ئەویش خۆی لە خۆی دا گەورەترین دەستكەوتی میللەتی خۆڕاگری كوردە.
كۆڕەوەكە ئەم ئەنجامانەى لێكەوتەوە:
1- سووربون لەسەر یەكێتی ڕیزەكانی میللەتی كورد 
2- ڕەفزی دیكتاتۆریەت 
3- نەتەوە  یەگكرتووەكان ((U.N بڕیاری ئەوەی دا كەڕژێمی بەغداد نابێ هێرشى چەكداری بكاتە سەر گەلی كورد ولە 5/ 4/1991(بڕیاری688) لەلایەن ئەنجومەنى ئاسایشى سەر بەنەتەوە یەكگرتوەكان بریاردرا ناوچەیەكى ئارام لەسەروى هیڵى 36 بۆ كورد دابنرێ.
4- دانانی هێزی هاوپەیمان لەبنكەی (ئەنجەرلیك) لەتوركیا بۆ پاراستنی خەڵكی كوردستان (هێزی چەكوشی ئامادە).
5- ناردنی هێزێكی چەكداری بۆ ناو كوردستان بۆ پاراستنی خەڵكی لەكاتی گەڕانەوەیان دا.
6- چی تر لەمە ناترسێ كە بەتەنیایە، بەڵكو مەسەلەی كورد نەك لەڕووی مرۆڤایەتییە وە تەماشای دەكرێ، بەڵكو میللەتێكە پێویستە مافی سیاسی خۆی وەربگرێت.


 * هەڵبژاردنی پەرلەمان و دامەزراندنی حكوومەتى هەرێمی كوردستان:
پاش كشانەوەی دام و دەزگا ئیدارییەكان لەكوردستان لەلایەن ڕژێمەوە بە ئومێدی خوڵقاندنی بەرەڵڵایی و سەرگەردانی لەناو ڕیزەكانی گەلی كوردا، بەڵام لە دوای زنجیرەیەك ڕاپەڕین بەتایبەتی ڕاپەڕینی سێیەم كە بە(داستانی ڕزگاركردنی كفری) ناودەبرا.
ئەو ڕاپەڕینەی كە پێشمەرگە قارەمانەكانی كوردستان گەورەترین داستانیان بۆ نەوەكانی كورد لە8/10/1991 تۆماركرد، بۆشاییەكی كارگێڕی لە كوردستان دا پەیدابوو، بۆیە سەركردایەتی بەرەی كوردستانی چاپوكانە هەوڵی كاركردنی دا بۆ هەڵبژاردنی پەرلەمان و ئەو هەڵبژاردنەش لە ڕۆژی 19/5/1992 ئەنجام دراو بۆ یەكەم جار لەمێژوودا پەرلەمانی كوردستان دامەزرا و پاشان حكومەتى هەرێمى كوردستان لە 4/7/1992 پێك هات.
وەبۆ ڕاستی مێژوو كرداری هەڵبژاردنى پەرلەمانی كوردستان بەشایەتی نوێنەرانی دەوڵەتان و ڕۆژنامەنووسان، كەرنەڤاڵێكی قەشەنگ و تاقیكردنەوەیەكی ڕووناك بوو لە شەوە زەنگی جیهانی سێیەم و سەرانسەری ڕۆژهەڵاتدا لەڕووى چەسپاندنی دیموكراتیەت و بەهێز بوون. ڕیزەكانی گەل و (فیدراڵیەتیش) بووە دروشمی هەموو لایەك. ئەوەی شایانی باسە مامۆستایانی كوردستان ڕۆڵێكی گرنگیان هەبوو شان بە شانی چین و تۆیژەكانی ترى كۆمەڵانی خەڵكی كوردستان بۆ پووچەڵكردنی پیلانی ڕژێم لە كشانەوەی دام و دەزگا ئیدارییەكان لە كوردستان.
