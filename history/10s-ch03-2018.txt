
بەشـی سێیەم









 
 شارستانییەتی دۆڵی نیل









پێـشـــەكی:
بارودۆخی ژینگە لەبار بوو بۆ نیشتەجێ‌بوونی مرۆڤ لە دۆڵی نیل و بونیادنانی شارستانیەك كە پشتی بە كشتوكاڵ بەستووە، ئەمەش بەهۆی بەپیتی خاكی دۆڵ و زۆری ئاوی ڕووباری نیلەوە، شارستانییەتی میسری كۆن لە كۆشكی ئارامی دامەزراوە، چونكە میسر بە بیابان و دەریا دەور دراوە دوور بووە لە دەست بەسەراگرتنی داگیركەران، هەروەها ڕوودانی لافاوی ڕووباری نیل بەشێوەیەكی ڕێك و پێك زانینی كاتی ڕوودانی لەلایەن خەڵكەوە ئەمەش وای كردووە دڵنیایی زیاتری پێ‌ بەخشیبوون، جگە لەوەی ژینگەی سروشتی میسر دوور بووە  لە كارەساتی لەناكاو بۆیەش دانیشتوان بە هێمنی بڕوابەخۆبووەوە كاریان كردووە، بە پێچەوانەی دانیشتوانی دۆڵی ڕافیدەین(دۆڵی دووڕووبار) كە لە ژینگەیەكی سروشتی و كۆمەڵایەتی ناجێگیر ژیاون پڕبووە لە شتی چاوەڕوان نەكراو، ئەمانەش هەموو وایانكردووە میسرییە كۆنەكان باوەڕیان بەخودا و فەرمانڕەوایەتی بەهێزبووە، ئەم بڕوابوونە ڕەنگدانەوەی هەبووە لەسەر گرنگیدان بە ژیانی دیكە و دروستكردنی گۆڕ، تاوەكو شارستانییەتی مردووان ناوبراوە، بەڵام دانیشتوانی دۆڵی دوو ڕووبار(دۆڵی ڕافیدین) باوەڕیان بە خواوەندو فەرمانڕەواكانیان لاواز بووە، چونكە نەیانتوانیوە خەڵكی لە كارەساتەكانی سروشتی یاخود داگیركردن بپارێزن، بۆیە بایەخیان بە ژیانی دواتر كزبووە و گرنگیان بە ژیانی دونیا داوە، بەهۆی لێكچوونی زۆربەی دیاردە شارستانییەكانی دۆڵی دوو ڕووبار و دۆڵی نیل، بۆیە باس لەو دیاردانە دەكەین كە میسرییەكان تێدا بە ناوبانگن لەگەڵ بەراورد كردنێك لە نێوان هەردوو شارستانیەكە.


یەكەم: ڕژێمی فەرمانڕەوایەتی :

میسر بۆماوەیەكی دوورو درێژ دابەشكرابوو بەسەر چەند ولایەتێك یاخود (دەوڵەتی شار) كە بووە هۆی دابەشكردنی دانیشتوانی (صعید) و دانیشتوانی دەلتا، لە سەرەتای هەزارەی سێیەمی پ.ز (مینا پاشا) توانی میسر یەكبخات، ئەو كەسانەی كە لە پاشا نزیك بوون بانگەشەی ئەوەیان دەكرد ((یەكگرتنـی میسر كارێكە لە توانای مرۆڤ بەدەرە، ئەوەی بەم كارە هەڵبستـێ‌ ئەوە خواوەندە)) بیرۆكەی بەخواوەند بوونی پاشا بانگەشەی بۆكرا و لەنێوان خەڵكیدا بڵاوبۆوە، ئەم  بیروڕایە بۆ ئەو  پاشایانەی كە دوای مینا پاشاش حوكمیان كرد مایەوە پارێزگاریان لێكرد، وای لێهات پاشای میسر لە تێڕوانینی ڕەسمی خوا بێت، جێبەجێ كردنی فرمانی و وتەكانی بەیاسا دادەنرا و پێویستی بە دەركردنی یاسا نەدەكرد، بۆیە یاسای نووسراو لە میسر سەری هەڵنەداو پاشا بەگوێرەی نەریتی باو حوكمی دەگێڕاو دەسەڵاتی ئایینی و دونیایی بەدەست پاشاوە بوو، نیشانەكان وا پیشان دەدەن كە پاشاكانی میسر بەتایبەت دوای مردنیان پەرستراون، بەهۆی گرنگی پلەو پایەی پاشا گۆڕی مەزنیان بۆ ناشتنی هەڵكەندنەوەو دواتر پەرەی پێدراوە بۆتە هەرەمەكان(الاهرام)، ئەوانەی كە یارمەتی دەری پاشا بوونە لە بەڕێوەبردنی وڵاتدا ژمارەیەك میرو فەرمانبەرو نووسەری پایتەخت بوون هەڵساون بە بەڕێوەبردنی ناوچەكانیان لە پایتەخت و بایەخیان داوە بە كۆكردنەوەی باج و ناردنی بۆ پایتەخت.
خەڵكی نەوێراوە سەیری پاشا بكا، هەروەها بەشێوەیەكی ڕاستەوخۆ گفتوگۆیان لەگەڵدا نەكردووە، بەهۆی بەپـیـرۆز سەیركردنیان و پێیان گووتوە ((ڕێزدارمان و سەروەرمان و خاوەن شكۆ)) و لەسەردەمی پاشانشینی هاوچەرخدا نازناوی فیرعەون سەریهەڵدا كە مانای (ماڵی گەورە) یاخود(كۆشكی گەورە) ئەو نازناوە بە پاشای میسر گوتراوە و پێی ناسراوە.
نابێ‌ دژ بە پاشا بوەستن یاخود شۆڕشی لەسەر بكەن ، چونكە بە بۆچوونی فەرمی (رەسمی) لەهەڵە بەدەرە، چونكە خواوەندە، سەرەڕای ئەوەی كە فیرعەون خواوەندە و دەسەڵاتی بێ‌ سنوور بووە، كەچی ئاگاداری هەڵسوكەوتەكانی بووە و هەوڵی داوە دادپەروەری جێبەجێ‌ بكات خراپەی بۆ خەڵك نەبێ‌ یاخود ئازاریان نەدات، دەبوایە بەشێوەیەكی جوان و بە ئەدەبەوە هەڵسوكەوت بكات هەروەك خواوەند، لەسەرەڕۆیی مرۆڤ بەدوور بێت، ئەم جۆرە سیستەمە وایكردووە سەربەستی سنورداربێت و ڕەفتارو مامەڵەی لەگەڵ خەڵكیدا باش بێت. 

دووەم: بیروباوەڕە ئاینییەكان:

میسرییەكان ئەو هێزانەی كاریگەری هەبووە لەسەر ژیانیان پەرستووە، (خۆر) گرنگییەكی مەزنی هەبووە، چونكە كاریگەرییەكەی لەسەر چالاكی میسرییەكان و كرداری گەشەكردن و چاندن هەبووە، وای لێهاتووە خۆرهەڵاتن یاخود ئاوابوونی دیاردەیەك بێت ببێتە پێویستییەكی مرۆڤی میسری زیاتر لە هەر مرۆڤێكی دیكە، ئەویش بەهۆی بێگەردی ئاسمانەكەی لە زۆربەی ڕۆژانی ساڵدا.
لە دەڵتا خواوەندی خۆر بە خواوەندی (رەع) ناوبراوە لە (تیبە) بەخواوەندی (ئامون)ناسراوە، فیرعەونی میسر (ئەخناتون) بیرۆكەی یەكتاپەرستی (التوحید) هێناگۆڕێ‌ بۆ ئەوەی خەڵك یەك خودا بپەرستن كە پێی دەگوترا (ئاتون)واتە (جەستەی ڕۆژ)وادیارە بیرۆكەی یەكتاپەرستی لە میتانییەكان وەرگرتووە لەژێر كاریگەری خێزانەكەی تیدو خیبا (نفرتیتی).
میسرییەكان ڕووباری نیلیان بەپیـرۆز داناوە و بەخوایان داناوە و هۆی ڕێك و 

سێیەم: نووســین:

میسرییەكان لە سەرەتاكانی هەزارەی سێیەمی پ.ز ڕوویان كردۆتە نووسین هێمای نووسینیان بەكارهێناوە كە بریتی بووە لە وێنەی بچووكراوەی ڕووەكەكان و باڵندە ناسراوەكان لەگەڵ هێمای دیكە، بۆیە عەرەبەكان ناویان لێناوە زمانی چۆلەكە و  نەیانتوانیوە بیخوێننەوە، توێژەرەوان نووسینی میسرییەكانیان ناوناوە نووسینی هیرۆغلیفی یان خەتی پیرۆز، میسرییەكان لەسەر گەڵای ڕووەكی (زەل، بەردیە) بابەتەكانیان نووسیوە، ئەویش دوای ئامادەكردنی  كە دەتوانری لوول بدرێ‌ و لەنێو دەفر و دیوار هەڵبگیرێ‌، بێگومان ئەو نووسینە بە شێوەیەكی ستوونی دەنووسران، بەجۆرێك خەتەكانی لەیەك ئاستدا بوون و لەڕاستەوە بۆ چەپ دەخوێنرانەوە، لەكاتێكدا نووسینی مسماری بەشێوەیەكی ئاسۆیی دەنووسرا و لە چەپەوە بۆ ڕاست.
زەیوانەكان (كاهینەكان) خەتی هیرۆغلیفیان پەرەپێداو ناویاننا خەتی (هیراتیقی) كەچی میللەت بەگشت خەتێكی سادە و ساكاری بەكاردەهێنا پێی دەگوترا خەتی (دیموتیقی)، هەندێك لەو بەردیانەی كە بە خەتی  هیرۆغلیفی لەسەری نووسراوە وەكو خۆی ماوەتەوە لەوانەش (بەردیەی تۆرین) كە ناوی ژمارەیەكی زۆر لە پاشاكانی میسری لەسەر تۆماركراوە، زانای فەڕەنسی (فرانسوا شامبلیون) توانی ساڵی 1832 ز هێمانی خەتی هیرۆغلیفی لێك بداتەوە و بیان خوێنێتەوە.
مایەی ئاماژە پێدانە كەدانیشتوانی وڵاتی شام سوودیان لە نووسینی هیرۆغلیفی وەرگرتووە و پیتی هیجائیان لێ‌ پێكهێناوە و فینیقییەكان لە ڕێگەی بازرگانییەوە بۆ وڵاتی ئەغریقیان (یۆنانیەكۆنەكان) گواستەوە و لە ڕێگەی ئەوانیشەوە لە ئەوروپا بڵاوبووە و ئارامییەكان بۆ ڕۆژهەڵاتیان گواستۆتەوە.


چوارەم: پزیشكی:

میسرییەكان لەبواری پزیشكدا لە پێشەوەی دانیشتوانی دۆڵی دووڕووبار بوون، ئەمەش بۆ ئەوە دەگەڕێتەوە كە ئەوان هەڵساون بە توێكاری (تشریح) تەرمی مردوو و دەرهێنانی (ڕیخۆڵەكانی هەناو) و مۆمیاكردنی لاشەكە، ئەمەش یارمەتی ئەوەی داون كە شارەزایی ئەندامەكانی لەشی مرۆڤ و فەرمانەكانیان ببن و ئەو نەخۆشیانەشی كە تووشیان دەبێت، نەخۆشییەكانی گەدە و فەرمانی دڵ و دەمارەكانیان زانیوە و بۆیان دەركەوتووە كە دڵ هێزی بزوێنەرە لە لەشدا، هەروەها فەرمانی مێشك (مخ) و كاریگەری مێشك لەسەر دەمارەكانی لەش و پەیوەندی مێشك پێیەوە و كایگەری بەسەر فەرمانی ئەندامانی دیكەی لەشەوە زانیوە.
بەردیەی (زەل) ئەیبرس دۆزرایەوە و ئێستا لە زانكۆی لایبزك پارێزراوە و كۆمەڵی ڕێنمایی پزیشكی پێك هاتووە، كە تێیدا باس لە (حەب) و بڕەكەیو چۆنیەتی بەكارهێنانی كراوە، هەروەها كۆمەڵەی مێژووی نیۆیۆرك بەردیەكەی (زەل) میسری پاراستووە كە باس لە بابەتی نەشتەرگەریی دەكات لەوانەش بابەتی لە گەچگرتنی شكان دەكات.

پێنجەم: مۆمیاكردن:

میسرییەكان مۆمیاكردنیان دۆزیوەتەوە، مۆمیاكردن بریتییە لە مۆمیاكردنی ئەو بەشەی كە لە جەستەی مردوو ماوەتەوە، گەر كەسی مردوو دەوڵەمەند بووبێ‌ ئەوا پیاوانی ئایینی زەیوانەكان(كاهینەكان) و پزیشكەكان هەڵساون مۆمیاكردنی جەستەكەی و شێوازی سەركەووتویان لەم كارەدا بەكارهێناوە,مۆمیاكردن بۆ ماوەیەكی درێژخایەن دەمایەوە كە هەزاران ساڵی دەخایەند، ساڵی1922 گۆڕی فیرعەونی میسر(توت عنخ ئامون ) دۆزرایەوە كە تابوتەكەی لە زێڕ دروستكرابوو، لە ناوەوەی لاشەی مۆمیاكراوی تێدا بوو، لەم كاتەدا ئەم دۆزینەوەیە دەنگۆیەكی شوێنەواری سەرنجڕاكێشەری لێ‌ كەوتەوە، لەوانەیە قوتابی بپرسێ‌ مۆمیاكردن چییە؟ چۆن میسرییەكان فێری مۆمیاكردنی تەرمی مردوو بوون؟ مەبەست لە مۆمیاكردن چییە؟
مۆمیاكردن مانای پارێزگاریكردنی لەشی مردووە لە لەناوچوون، بە لەشی مۆمیاكراو دەگوترێ‌ (مۆمیا) لە زمانی كوردی مانای (مۆم) دەگەیەنێت، چونكە مۆمیان بەكارهێنا بۆ پڕكردنەوەی كونەكانی لەش پاش دەرهێنانی هەناوی. مۆمیاكردنی لاشەی پاشا یاخود شاژن بەگوێرەی ئەو هەنگاوانەی خوارەوە دەكرا:-
ا-تەرمەكە بە كەشتی دەگوازرایەوە بۆ پەرستگای دۆڵی نزیك لەو هەڕەمەی كە ئامادە كرابوو بۆ ناشتنی.
ب-شووشتنی تەرمەكە و پاككردنەوەی ماوەیەكی كەمی دەخایاند.
ج-مۆمیاكردنی تەرمەكە كە پێویستی بە ماوەیەكی درێژ هەبوو كە دەگەیشتە (72) ڕۆژ دەست دەكرا بە توێكاری تەرمەكە و دەرهێنانی (ڕیخۆڵەكان ) و لەڕێگەی بۆری تایبەتەوە (مێشك)یان دەردەهێنا و ئینجا تەرمەكە بەماددەی سۆدا(الصودا) مامەڵەی لەگەڵدا دەكراو دەخرایە نێو خوێی نیترۆن.
د-لاشەكە لە ئاوێتەی خوێكە دەردەهێنرا و كونەكان بە بەكارهێنانی قیڕ یاخود مۆم دەگیران.
ه-دەمی دەكرایەوە، ئەمەش بۆنەیەكی ئایینی بوو مەبەستی ئەوەبوو كە مردوو بتوانێ‌ جارێكی دیكە قسە بكا و چێژ لەو قوربانیانە وەربگرێ‌ كە بۆی دەكرێ‌.











شەشەم:خانووبەرە:














ببینێ‌و  لە نزیك ئەویشەوە پەیكەری خواوەند مەزنەكان هەیە و لەوانە پەیكەری (رمسیسی دووەم)كە بەشداری كردووە لە دووبارە بنیات نانەوەی (دیر البحری). پەرستگای كەرنەك لە(تیبە) بە گەورەترین پەرستگا دادەنرێ‌ كە دروستكراوە و ژمارەیەك لە پاشاكانی میسر بەشداریان لە دروستكردن و فراوانكردنیان كردوە، كۆڵەگە(ستوونە) مەزنەكەی پەرستگاكە كە تا ئێستاش ماوەتەوە هێمای مەزنی شارستانییەتی میسر دەردەخات، لەسەر دیوارەكانی پەرستگای (كرنك) ئەو كارانەی كە فیرعەونی میسر كردوونی و ئەو پەیوەندییە سیاسیانەی كە لەگەڵ وڵاتانی دیكە گرێی داون تێیدا تۆماركراون، هەروەها پەیماننامەی میسر لەگەڵ حیسییەكان  لەسەر دیوارەكە نووسراوەتەوە، پەرستگاكە خۆی لە خۆیدا مۆزەخانەیەكی سروشتییە. 













هەڕەمەكان:
مێژوونووسان ماوەی نێوان (2780-2270)پ.ز لە میسر بە چەرخی ئەهرامەكان ناوناوە، چونكە دروستكردنی هەرەمەكان لەو ماوەیەدا گەیشتۆتە ئەو پەڕی، دوای دروستكردنی سێ‌ هەڕەمی گەورە لە جیزە لە ڕۆژئاوای نیل كەهەڕەمی خۆفۆ و هەڕەمی خفرەع و هەڕەمی منكورع بوو. 
دروستكردنی هەرەمەكان لە میسر سەرەتا پلە بە پلە سەری هەڵدا، سەرەتا بریتی بوو لە دروستكردنی تاتێك (سەكۆ)یەك بوو لەسەر گۆڕی پاشا و میـرە مردووەكان. كە هەندێ‌ كەلوپەل و پێداویستی تایبەت بە پاشا مردووكەی تێدا دادەنرا، پاشا  (زوسر) كە یەكێكە لە پاشاكانی بنەچەی (بنەماڵەی) سێیەم هەڵسا بە دروستكردنی هەرەمێكی پلەدار كە (ئەمنحوتب) ئەندازیاری خانوو بۆی دروستكرد، ئینجا سەردەمی بنەچەی (بنەماڵەی) چوارەم دروستكردنی ئەهرامەكان پەرەی سەند لە هەرەمی پلەدارەوە گۆڕا بۆهەرەمی ڕاست.


تەلاری هەرەمەكان لەمانە پێك دێن :
1- هەرەم كە لە دەرەوە بە دیوارێك دەور دراوە لە (خشت)دروستكراوە.
2- پەرستگای تەرمەكە لە پێشەوەی ڕووی ڕۆژهەڵاتی هەرەمەكە.
3- پەرستگایەك لە پێش دەروازەی باكووری هەرەمەكە.
4- هەرەمێكی بچووك بە دیوارێكی تایبەت دەوردراوە لە دەرەوەی دیواری دەرەكی هەرەمە سەرەكییەكە.
5- پەرستگای دۆڵ كە ڕێگەیەكی درێژ بە هەرەمەكەی دەبەستێتەوە.
هەرەم بینایەكی بەهێـزە و لە بەردی چوارگۆشەی بناغەی شێوەهەرەمی هەیە، كە لە بەردی گەورە دروستكراوە و لە ناوەوەی هەرەمەكە ڕێڕەوێكی درێژ هەیە كە لە باكوورەوە خوار دەبێتەوە دەست پێدەكات و كۆتاییەكەی بە ژوورێكی بەرامبەری دێت ، پاشان دوو ڕێڕەو بۆ لای ڕاست و چەپ هەیە و ڕێڕەوی دەستەچەپ بە  ژووری ناشتن و ژێر زەمینێك كۆتایی دێت كە شوێنێكی تایبەتە بە پەیكەرەكان.























ئەو هەرەمەی كە (پاشا خۆفۆ) لە جیـزە دروستی كرد بە گەورەترین و بەرزترین هەرەم دادەنرێ‌، لە دروستكردنی ئەم هەرەمەدا بەردی گەورەی بەكارهێناوە كە كێشـی هەر بەردێك دەگاتە(2,5) تەن و ژمارەی بەردەكانی خۆی لە (2,3)ملیۆن بەرد دەدا و درێژی لایەكی بناغەی هەرەمەكە نزیكەی (755) پێ‌ دەبێت و بەرزیەكەی دەگاتە (500) پێ‌، دەستی هەندێ‌ لە كەسانی خراپەكار گەیشتۆتە هەرەمەكە و هەندێ‌ لە بەردەكانی لوتكە و لایەكانی لابراون. 
لە نزیك هەرەمی جیزە پەیكەرێكی گەورەی پاشا خفرع دانراوە كە پێی دەگوترێ‌ (ئەبوهول) و بەشی خوارەوەی جەستەی پەیكەرەكە شێرە و بەشی سەرەكەی مرۆڤە،جلوبەرگی پاشایەتی لەبەركراوە، بەرزی ڕووخساری ئەم پەیكەرە (65)پێ‌ دەبێ‌ و درێژی لەشی دەگاتە (187)پێ‌ و پانی ڕووخساریشی دەگاتە (14) پێ‌.
دروستكردنی هەرەمەكانی جیزە مانای ئەوەیە كە دەسەڵاتی پاشاكانی میسر گەیشتۆتە ئەوپەڕی بەهێزی كە لە سەردەمی بنەچەی (بنەماڵەی) پێنجەم و شەشەم و حەوتەم نەیانتوانیوە لە دەسەڵاتدا یەكبگرن و تەنها دروستكردنی هەرەمی بچووك نەبێت كە هیچ جیاوازیەكی لەگەڵ هەرەمەكانی خانەدانەكاندا نەبووە، ئەمەش بەڵگەی نەمان و لاوازی دەسەڵاتی سیاسی پاشا بەدیار دەخات.

پرسیارەكانی بەشـی سێیەم

پ1/ ئایا هەموو میسرییەكان باوەڕیان بە خوایەتی پاشا هەبووە؟
ڕای خۆت دەرببڕە.
پ2/ جیاوازی لە نێوان نووسینی هیرۆگلیفی و نووسینی مسماری بكە؟
پ3/ شارستانییەتی میسری بە شارستانییەتی مردووان ناودەبرێت. ئەمە شی بكەوە.
پ4/ لە دروستكردنی هەرەمە گەورەكانی جیزە چی تێدەگەین؟
پ5/ گرنگی پەرستگای كرنك چییە؟

سەرچاوەكانی بەشی سێیەم

1- احمد فخرى، الاهرامات المصرية، (القاهرة،1963)
2- جون بوتيرو وأخرون، الشرق الاردنى الحظارات الكبيـرة ترجمة عامر سليمان، (الموصل،1986).
3- جميس هنـرى برست، تطور الفكر والدين فى مصر القديمة، ترجمة زاكى سوسن، (القاهرة،1961).
4- جميس هنرى برست، انتصار الحظارة، ترجمة،  احمد فخرى(القاهرة،1969).
5- رشيد الناظورى، التطور التأريخى للفكر الدينى (بيروت، 1976).
6- ليونارد كوتيرل، زوجات الفراعنة ترجمة فيليب عطا  (بيروت، 1967).
7- محرم كمال، تأريخ الفن المصرى (القاهرة، 1937).
8- ولسن، الحضارة المصرية، ترجمة احمد فخرى، (القاهرة،1951).
