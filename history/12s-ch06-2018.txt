
بەشی شەشەم

كورتە مێژوویەكی  ڕۆژنامەگەری
كوردی و پارت و كۆمەڵەو رێكخراوە كوردییەكان

1- سەرهەڵدانى ڕۆژنامەگەری كوردی:	
 مێژووی رۆژنامەگەریی كوردی، مێژوویەكی پڕ لە خەبات و شكۆو تێكۆشانە، چونكە هەرزوو رووناكبیرانی كورد بیریان لە دەركردنی رۆژنامەو گۆڤاری كوردی كردەوە، ئەوەیان خستۆتە بەرچاو كە ئەو رۆژنامەیە یان ئەو گۆڤارە بەئاسانى بەچاو و دڵى داگیركەراندا ناچێتە خوارەوە، بەڵكو دەبێتە هۆى نیگەرانى و ناسەقامگیرى و بێزاربوونیان تا وەكو رێ لە دەرچوونى گۆڤارو رۆژنامەكان بگرن و سەرنووسەرو یان خاوەن ئیمتیازەكەشى سەرنگوم بكەن .
 ڕووناكبیرە نیشتمان پەروەرەكانی كورد لە ڕۆژگارێكی دوورەوە ئەم ئەركە نیشتمانیەیان خستە سەر شانی خۆیان .لەڕێگەی پیت و وشەوە دەنگی زوڵاڵی رۆژنامەیان بە گوێی خوێنەری كوردا داو چاو و دڵ و هەنگاوەكانیان بۆ رووناك كردەوەو، زمانەكەیان پاراو كردو بەسەدان و هەزاران وشەی رەسەن دەوڵەمەندیان كردو، خستیانە ئاستی گەلانى پێشكەوتووی ئەم جیهانەوە.
مێژووی رۆژنامەگەرێتی كوردی لاپەڕەیەكی زێرینە لەمێژووی خەباتی سیاسی و كولتووری و ڕۆشنبیری  و كۆمەڵایەتی نەتەوەى كورد، چونكە بەشی هەرەزۆری رۆژنامەنووسان و نووسەرانی كورد لەهەموو ئاست و ڕۆژگارێكدا هەر لە ریزی پێشەوەی خەباتگێڕانى نەتەوەدا بوون و، بەشێكی رووناكبیری دانەبڕاوى دیاربوون لە بزوتنەوەی ڕزگاریخوازی نەتەوەكەماندا.
یەكەمین ژمارە، لەیەكەمین  ڕۆژنامەی كوردی بەناوی(كوردستان)لە (22)ی نیسانی (1898ز) لە شاری قاهیرە لەلایەن (میقداد مەدحەت بەگ)و لە دواتریش لە لایەن(عبدالرحمن بەگ)ی برایەوە كە لە نەوەی بەدرخان پاشای میری بۆتان بوون، دەرچوو. نەوەكانی بەدرخان پاشا، بۆ ئەوەی برەو بە خەباتی سیاسی و ڕۆشنبیری كولتووری كورد بدەن، پاشان لەناوچوونی میرنشینی بۆتان و دەربەدەربوونیان، هەستیان كرد، كە ڕۆژنامە باشترین و كاریگەرترین چەكە بۆ هۆشیاری نەتەوەیی و ڕێگە پیشاندانی نەوەكانی، بەڵام كاربەدەستانی عوسمانی هەمیشە بەدوایانەوە بوون، بۆ دەمكوت كردن و لەناوبردنیان، بۆیە هەر كاتەی لە شوێنێك ڕۆژنامەكە دادەخرا، ئەوا لەشوێنێكی تر سەری هەڵدەدایەوە.
ئەوەتا لە ژمارەی (1 -5 ) لە قاهیرە و، ژمارەی (6 -19) لە جنیڤ و ژمارە (20 - 23) جارێكی تر لە قاهیرە و، ژمارە (24) لە لەندەن و، ژمارەكانی (25 - 29) لە (فۆلكستۆن ) لە ئینگلترا و، هەردوو ژمارە(30 - 31) جارێكی تر لەجنێڤ لە سویسرا دەرچوون. ئەم دەربەدەری و ڕاوناون و بەردەوامیە، خۆی خۆی دا باشترین بەڵگەی باری سەختی رۆژنامەگەری كوردییە.
جێگەی شانازیشە بۆ مێژووی رۆژنامەگەری كوردی، كە لە سەرەوە لە لای راستی یەكەمین ڕۆژنامەی كوردی نوسیوێتی (هەر جارەی دوو هەزار  رۆژنامەی بە خۆڕایی ڕەوانەی كوردستان  ئەكا تابیدەن بەخەڵك) و، لە وتارێكی تردا لە ژمارە 31دا ئەڵێ: (ئێوە ئەزانن من كوڕی ئەو پیاوەم كە بەشیر بۆ سەعادەتی ئێوە غیرەتی زۆری نواند، منیش ئەمڕۆ بە موقتەزای زەمان بە قەڵەم ئەو خزمەتانە ئیفا ئەكەم).
مەدحەدت بەگ لەسەر وتاری یەكەمین ژمارەی كوردستان دا نوسیوێتی: (بەداخەوە كورد لەزۆر نەتەوە زیاتر خاوەنی بیر و هۆشن، جوامێرن، لە ئایینی خۆیان دا  ڕەواو بەهێزن، بەڵام وەكو نەتەوەكانی تر  خوێندەوار و دەوڵەمەند نین، نازانن دراوسێكانیان چۆنن و چی دەكەن و ئاگایان لێ نییە. بۆیە پشت بەخوا ئەم رۆژنامەیەمان نووسی و بەپشتیوانى خوای گەورە لەمەودوا هەر پانزە رۆژ جارێك بڵاوی دەكەمەوە) (ناوی ڕۆژنامەكەشمان ناوە كورستان و لەم ڕۆژنامەیەدا سوودەكانی زانست و زانیاری باس دەكەم، لە چ  جێگایەك  مرۆڤ فێر دەبێت، لە چ جێگەیەك شەڕ بێت هەڵوێستی وڵاتانی گەورە چى  دەبێ و چۆن شەڕ دەكەن، چۆن بازرگانی  دەكرێت هەمووی باس دەكەم).
ناوەرۆكی باس و بابەت و وتارەكانی كوردستان بەڵگەی ئەوەن، هەم مەدحەت بەگ و هەم عبدالرحمن بەگ دوو كەسی بیر ئازاد و دوو رۆشنبیری گەورەو هۆشیارى ئاگاداری سەردەمی خۆیان بوون.
هەروەها میقداد مەدحەت بەگ(لەریگەی ژمارە - پێنچی - كوردستان)ەوە پێشنیازی بۆ زانا و میر و ئاغایانى كورد كردووە،كە بە بروسكە داوا لە سوڵتان عبدالحمیدی دووەم بكەن، ڕێگە بدات كە ڕۆژنامەی كوردستان بە ئاشكرا بنێردرێتە خاكی نیشتمان، ئەمەش بێتۆمان دەچێتە خەباتی ڕووناكبیرانى كوردی ئەو ڕۆژگارەو، شێوەو رێبازی ئەو خەباتە نیشان دەدات.
ڕۆژنامەی كوردستان گەلێك لایەنی شاراوەی ئەدەب و مێژووی گەلەكەمانی ڕوون كردۆتەوە  و پەردەی لەسەر هەماڵیوە.
 دوای  كودەتاكەی كۆمەڵەی (الاتحاد و الترقی)ی عوسمانی ساڵی(1908ز) گەلێ ڕۆژنامەو گۆڤاری تر دەرچوون، كە زیاتریان زمانحاڵی ئەو كۆمەڵ و ڕێكخراوە كوردییانە بوون كە لەو ماوەیە دامەزرا بوون، ئەمە جگە لەوەی كورد هەركاتێك دەسەڵاتێكی كەوتبێتە دەست لایەنی ڕۆژنامەو بڵاوكراوەی فەرامۆش نەكردووە هەروەك لەسەردەمی سمكۆی شكاك و شێخ مەحموودی حەفید و پێشەوا قازی محمد دا ڕووی دا. 

2 - كۆمەڵە و ڕێكخراو و پارتە كوردییەكان:
بەمەبەستی كۆمەك كردن و خۆبەهێز كردن و وشیاركردنەوەی خەڵكی كوردستان، دەمێكە رۆشنبیر و پیاوانی سیاسی كورد بیریان لە دروستكردن و پێكەوەنانی كۆمەڵی سیاسی و كۆمەڵایەتی و ئەدەبی و ڕۆشنبیری كردۆتەوە، ئەوەندە بوار هەبووبێ بەنهێنی یان بەئاشكرا كاریان بۆ كردووە، لەم پێناوەشدا گەلێك ئەركی گەورەیان خستۆتە سەر شانیان.
هەرچەندە سەرچاوەكان ئاماژە بەوە دەكەن ، كەلە كۆبوونەوەكەی گوندی نەهری ناوچەی شەمزینان ساڵی(1880ز) بناغەی یەكەم كۆمەڵەی عەشیرەتەكانی كورد (یەكێتی كوردان) بەڕێبەرایەتی شێخ عوبەیدوڵای نەهری دانرا كە ئامانجی كۆكردنەوەی كورد بووە لەسەر بنچینەی پەیوەندی نەتەوەیی بەبێ گوێدانە جیاوازی خێزان ، بنەماڵە ، خێڵ ، مەزهەب ، ئایین ، شێوەى زمان و ناوچە. بەمانایەكی تر ئامانجی هۆشیاركردنەوەی خەڵكی كورد بوو بە گیانی نیشتمانی و نەتەوەیی. دواتریش كوردانی ئەستەمبوڵ ڕاستەوخۆ و ناڕاستەوخۆ ڕۆڵیان لە دامەزراندنی چەند كۆمەڵ و ڕێكخراوێكی تری نهێنى دا هەبوو جا چ بەتەنیا وەك كۆمەڵەى (عەزمى قەوى كورد) یاخود  
بە هاوبەشی لەگەڵ توركەكان  بۆ كۆتایی پێهێنانی حوكمی سوڵتان عەبدوالحمیدی دووەم، بەڵام گرنگترین ئەو كۆمەڵ و ڕێكخراو و پارتە كوردییە سیاسییانەی كە خاوەنی بەرنامەیەكی ڕوون و ئاشكرا بوون و بۆ بەدیهێنانی خەونەكانی كورد تێكۆشاون، بەم شێوە باسیان لێوە دەكەین : 
یەكەم: پارت و كۆمەڵە و رێكخراوە كوردییەكانى باكوورى كوردستان:
ئەوانە بوون كە لەدواى كودەتاكەی كۆمەڵەی(الاتحاد و الترقی)ی بەسەرسوڵتان عەبدول حەمیدى دووەمى عوسمانی ساڵی 1908دەركەوتن كە گرنگترینیان ئەمانە بوون:
  1- كۆمەڵەی تەعالی و تەرەقی كورد:-
یەكێكە لەكۆنترین كۆمەڵە ڕامیاریەكانی كورد كە لە(25)ی ئەیلولی 1908لە ئەستەمبوڵ، لەلایەن شێخ عبدالقادری نەهری(شەمزینی) و، ئەمین عالی بەدرخان و، ژەنراڵ شەریف پاشای خەندان و، خەلیل خەیاڵى و، داماد ژوالكفل پاشاو…هتد دامەزرێنرا. . چەندەها ئەفسەرو رۆشنبیرانی كوردو قوتابیانی زانكۆكان لە ئەستەمبوڵ پەیوەندییان پێوەی كرد،لقی لە زۆربەی شارە گەورەكانی كوردستان هەبوو وەك دیاربەكرو بەدلیس و موش و ئەرزڕۆم و وان و موسڵ.
ئەم كۆمەڵەیە رۆژنامەیەكیان بەناوی (تەعاون و تەرەقی كورد) بڵاوكردەوە، كەزمانحالێ كۆمەڵەكە بوو. ئامانجی كۆمەڵەش بریتی بوو لە: كردنەوەی قوتابخانە زمانی كوردی لە كوردستان و، دامەزراندنی كورد لەدام و دەزگا حكومییەكان و، داننان بە زمانی كوردی و، ڕێگەدان بە دەركردنی بڵاوكراوەو ڕۆژنامە و گۆڤار بە زمانی كوردی، بایەخدان بە باری ئابووری كوردستان.
ئەم كۆمەڵەیە لە ڕاستیدا ڕۆڵێكی سەرەكی هەبوو لەوریابوونەوەی هەستی نەتەوەیی كوردان دا.

  2- كۆمەڵەی بڵاوكردنەوەی مەعاریفی كورد:-
كۆمەڵەیەكی ڕۆشنبیری بوو، ساڵی 1908 لەئەستەمبوڵ دامەزراو، توانی قوتابخانەیەك بۆ منداڵانی كورد بكاتەوە، بەڕێوبەری قوتابخانەكەش (عبدالرحمن بەدرخان)بوو، ئەم كۆمەڵەیە لەلایەن دەوڵەمەندو دەست ڕۆیشتووەكانی كورد پشتیوانى دەكرا، و ئەندامەكانی ئەم كۆمەڵەیەش زۆربەیان لە ڕۆشنبیران و قوتابییانی كوردی قوتابخانەو زانكۆو پەیمانگەكانی ئەستەمبوڵ بوون.
شایانی باسە (خەلیل خەیاڵی) بە چالاكترین ئەندامی ئەم كۆمەڵەیە دادەنرا، كەزۆر بایەخی بەفێربوونی منداڵانی كورد دەدا، نەخوێندەواری بەگەورەترین كۆسپ لەڕێگای پێشكەوتنی كۆمەڵگەی كوردەواری دادەنا.
لەناوەڕاستی ساڵی 1909 چالاكییەكانی ئەم كۆمەڵەیە بەهۆی بڕیار و سیاسەتی توركە ئیتحادییەكان (واتە الاتحاد و الترقی) ڕاوەستا،دوای جەنگی جیهانی یەكەمیش دووبارە هاتەوە مەیدان و دەستی بەكارو چالاكی و خەباتكردن كردەوە.

  3- كۆمەڵەی هێڤی:-
ئەم كۆمەڵەیە لە(9)ی كانونی دووەمی (1910ز) لە ئەستەمبوڵ لەلایەن قوتابییە كوردەكانی ئامۆژگای كشتوكاڵی دامەزرا.








لەدواییدا وردە وردە فراوان بوو، تاكو هەموو چینە جیاوازەكانی كۆمەڵگەی كوردەواری گرتەوە، لەئەندامە دیارەكانیشی (عومەر بەگ جەمیل پاشا، قەدری جەمیل پاشا، ئەكرەم بەگ جەمیل پاشا، فوئاد تەمۆبەگ، و مەمدوح سەلیم) بوون، پاشانیش بەهۆی چالاكییە نەپساوەكانی (خەلیل خەیاڵى)، كە ئەو كاتە (ژمێریاری ئامۆژگای كشتوكاڵی بوو لە ئەستەمبوڵ) كۆمەڵەكە بوو بە ڕێكخراوێكی سیاسی، پەیوەندی لەگەڵ كۆمەڵەی (مونتەدای وێژەیی=المنتدى الادبی) لە دیمەشق پتەوبوو.
ئەم كۆمەڵەیە گۆڤارێكی بە ناوی (ڕۆژی كورد) لە19حوزەیرانی (1913ز) بە هەردوو زمانی كوردی و توركی دەردەكرد. پاشان لە (14) ى تشرینى یەكەمى 1913 دا ناوى گۆڕا بۆ هەتاوى كورد.
  4- كۆمەڵەی تەعالی كوردستان:
ئەم كۆمەڵەیە لە (19) تشرینی دووەمی1917 لەئەستەمبوڵ دامەزراو، لەپێش كۆتایی هاتنی جەنگی جیهانی یەكەم و لەكاتی ئاگربەست و لە دوای جەنگیش، چالاكییەكانی دەست پێ كرد لەبواری سیاسی دا كە بریتی بوون لەداواكردنی سەربەخۆیی و ڕزگاریی كوردستان و شادبوونی گەلی كورد بەمافەكانی خۆی، ئەویش لە چوارچێوەی (14) خاڵەكانی سەرۆكی ویلایەتە یەكگرتووەكانی ئەمریكا (ودرۆ ولسن)، كە داوای مافی چارەنووسی بۆ هەموو گەلانى ژێر دەستی دەوڵەتی عوسمانی كردبوو.
ئەم كۆمەڵەیە گۆڤارێكی بەناوی (ژین) دەركرد، كە زمانحاڵی كۆمەڵەكە بوو.

  5- كۆمەڵەی سەربەخۆیی كورد:
ئەم كۆمەڵەیەش ساڵی 1918 لە ئەستەمبوڵ لەلایەن شێخ عەبدولقادری نەهری(شەمزینی)و كوڕانی بەدرخان پاشاوە دامەزرا،زۆربەی سەرۆك و میرەكانی كورد ئەندام بوون تیایدا، لەپێناوی سەربەخۆیی و یەكبوون و یەكخستنی كوردستان، خەباتی دەكرد. لق و یانەی نەك هەر تەنها لەشارەكانی كوردستان بەڵكو لەدەرەوەی  كوردستانیش دامەزراندو ئەو لیژنەیەی كە(ئەحمەد سورەییا بەدرخان) لەقاهیرە سەرپەرشتی دەكرد،چەندەها یاداشت و بروسكەی بۆ هاوپەیمانەكانی نارد لەبارەی مافەكانی كورد و سەربەخۆیی كوردستان. بەهەمان شێوە (شێخ عەبدولقادری نەهری)یش نامەو یاداشت و بروسكەى ئاراستەی هاوپەیمانان كرد،كە هەمان داخوازیەكانی (ئەحمەد سورەییا بەدرخان) بوون.
هەروەها یەكێك لەچالاكیەكانی تری ئەم كۆمەڵەیە ئەوە بوو، كە چوار كەس لە ئەندامانی كۆمەڵەكە بەسەرۆكایەتی (خەلیل بەدرخان) ساڵی 1921چوون بۆ بەغداد، بۆ لای (سێر برسی كۆكس) مەندوبی سامی بەریتانی لە عێراق، داوای یارمەتی و پشتگیری (بەریتانیا)یان بۆ دامەزراندنی كوردستانێكی سەربەخۆ كرد.
ئەمە جگە لە یەكخستنی هەوڵەكانی (ئەمین عالی بەدرخان) لەگەڵ یۆنانییەكان دژی كەمالیەكان، كەتادەهات بەهێزتر دەبوون.

6- ئەمانەو چەندین كۆمەڵەو ڕێكخراوی تری وەك (ڕێكخراوی نەتەوەی كورد)، كەلەكاتی داگیركردنی ئەستەنبوڵ لە لایەن هاوپەیمانەكانەوە دامەزرا، هەروەها (كۆمەڵەی تەشكیلاتی كۆمەڵایەتی كورد)و (كۆمەڵەی ئیستخلاصی كورد لە دەوڵەتی عوسمانی)، پاشان (كۆمەڵەی تەعالی ژنانی كورد) كە لە (5)ى كانونی دووەمی 1919 لە ئەستەمبوڵ لە لایەن (ئەمینە خانم) خێزانی ژەنراڵ شەریف پاشای خەندانەوە دامەزرا، كە لە گرنگترین ئامانجەكانی بریتی بوو لە فێركردن و كردنەوەی قوتابخانە بۆ ژنان و دۆزینەوەی كار بۆ  ژنان و ئیشكردن شان بەشانی پیاوان لە بوارە جیا جیاكان و دامو دەزگا جۆر بە جۆرەكانی دەوڵەت دا.
دووەم: پارت و كۆمەڵەو رێكخراوە كوردییەكانى ڕۆژهەڵاتى كوردستان:
     لە ڕۆژهەڵاتی كوردستانیش دا چەند كۆمەڵەو ڕێكخراوێك دامەزران كە گرنگترینیان ئەمانە بوون: 
1 - كۆمەڵەی (جیهاندانى) كە لەساڵی 1912 لەلایەن سمكۆخانی شكاك و عبدالرزاق بەدرخان لە شاری (خوی) دامەزراو لە(27) تشرینی یەكەمی 1913یەكەمین قوتابخانە لە شاری (خوی) بە زمانی كوردی لە لایەن ئەم كۆمەڵەیە كرایەوە.
2 - هەر لەساڵی 1913 لەشاری ئورمیە (كۆمەڵەى ئیستخلاصی كوردستان) لەلایەن سمكۆ خانی شكاك و سەید تەهای نەهری دامەزراو، داوای لەڕووسیای قەیسەری كرد بۆ وتووێژ دەربارەی هاوكاری كورد و ڕوس دژی دەوڵەتی عوسمانی، بەو مەرجەی ڕوسیا  پشتیوانی لەئامانجی نەتەوەیی كورد بكات. شایەنی باسە شێخ عەبدولسلام بارزانی پەیوەندیەكی پتەوی لەگەڵ ئەم كۆمەڵەیەدا هەبووە. 
3 - ساڵانی پێش جەنگی دووەمی جیهان ئەڵقەیەكی نیشتمان پەروەرانی كورد بەناوی(حیزبی ئازادیخوازی كوردستان) بەڕێبەری (دكتۆر عەزیز زەندی) لە ساڵی 1939دامەزرێندرا. ئەم حیزبە لەبەرامبەر سیاسەتی دیكتاتۆرییانەی ڕەزا شادا دامەزراو هەوڵی بڵاوكردنەوەی بیری ئازادیخوازی لەنێو كورد و ئەرمەن و ئاشوری و توركدا دەدا. لەساڵی 1941 دا بەیەكجاری لەسەر شانۆی سیاسی ڕووداوەكاندا بوونی نەما.
4 - لە(16) ئابى (1942) پۆلێك لەخەڵكی مەهاباد بەنهێنی كۆبوونەوەیەكیان سازدا(میر حاج ئەحمەد) كە ئەفسەرێكی كوردی باشووری كوردستان و ئەندامی نهێنی حیزبی هیواش بوو بەمەبەستی پتەوكردنی پەیوەندی كوردی نێوان هەردوو پارچەكەی كوردستان ئامادەی كۆبوونەوەكە بوو. لەئەنجامی كۆبوونەوەكەدا بڕیاری دامەزراندنی كۆمەڵەی ژیانەوەی كورد(ژێ كاف) درا لەلایەن عبدالرحمن زەبیحی و عەزیزی زەندی و حوسێنی فروهەر و قاسمی قادری قازی و هەردوو شاعیری نەتەوەیی كورد(هێمن مەهابادی) و (هەژار موكریانی) و مەلا عەبدوڵڵای داودی و چەند تێكۆشەرێكی تری كوردەوە دامەزرا، كۆمەڵەیەكی نیشتمانی و نەتەوەیی و دیموكراتی بووە، بەمەبەستی ئازادكردنی نەتەوەی كورد و، یەكخستنەوەی كوردستان و پێكهێنانی دەوڵەتی سەربەخۆی كوردستان، شایانی باسە قازی محمد لەكۆتایی ساڵی 1944 بەئەندام لەكۆمەڵە وەردەگیرێت، و بەهاتنە ڕیزی قازی محەمەد جەماوەری كۆمەڵەی ژێ كاف گەورەترو فراوان تر بوو، چونكە قازی محەمەد كەسایەتێكی ناسراوی شاری مەهاباد و ناوچەی موكریان بوو،
 بەژیانی هەردوو كۆمەڵی شار و لادێ ڕاهاتبوو، بەخەڵكی عەشیرەتی و شارستانیەوە ڕێزیان دەگرت، لەبنەماڵەیەكی ئایینی و كۆمەڵایەتی و ڕۆشنبیر وخەباتگێڕ بوو، هەروەها قازی محەمەد بەر لەوەی ببێتە ئەندام لە ژێ كافدا لای سۆڤیەتییەكان ناسرابوو، چونكە قازی محمد لەگەل ئەو وەفدە كوردییەبوو كە لەكۆتایی ساڵی 1941 دا سەردانی (باكۆ) یان كرد. پاشان لە سەرووى ئەو وەفدە كوردیەوە بوو  سەردانی دووەمی نوێنەرانی كورد بۆ (باكۆ)لە كۆتاییەكانى ئەیلوولى ساڵى 1945. كۆمەڵەی (ژێ كاف) بوو بە بناغەی پارتی دیموكراتی كوردستانی ئێران لە 16ی ئابی 1945، قازی محەمەد بوو بەسەرۆكی حیزب و چەند كەسێكیش بەئەندامی كۆمیتەی ناوەندی هەڵبژێردران.
ئەم كۆمەڵەیە گۆڤارێكی بەناوی (نیشتمان) ەوە دەركرد . 

سێیەم: پارت و كۆمەڵەو رێكخراوە كوردییەكانى باشورى كوردستان:
 1 - ساڵی 1922 لەشاری سلێمانی (كۆمەڵەی كوردستان) لەلایەن (مستەفا پاشای یامولكی) دامەزرا.

2 - لە ساڵی 1937 (حیزبی هیوا) لەشاری كەركووك دامەزرا، كە سەرەتا ناوی (داركەران) بوو بەناوی ڕێكخراوێكی نەتەوەیی ئیتاڵی ناونرابوو، كە داواى یەكێتى ئیتاڵیاى دەكرد لە دامەزرێنەرە یەكەمینەكانیشی: مستەفا عوزێری، یونس رەئووف، جەلال قادر، موسا عەبدولسەمەد، ئیحسان حاجی ئەحمەد، خەلیل حەمەد و فەتاح جەبار بوون، كە گشتیان قوتابی ناوەندی و ئامادەیی بوون، پاشان ئەمانەپەیوەندیان بەكەسایەتی (رفیق حیلمی) كرد، كە كەسایەتێكی شۆڕشگێڕی بەناو بانگى كوردبوو، ئەو كاتەش پایەی (مفتشی پەروەردە) بوو لەوەزارەتی (مەعاریف - پەروەردە) بۆیە ساڵی 1939 ناوی (داركەران) گۆڕاو بوو بەحیزبی (هیوا) لەسەر ناوی كۆمەڵەی (هێڤی) و،رەفیق حیلمی كرا بەسەرۆكی باڵای حیزبى هیوا.                 
3 - لەپایزی 1945 (پارتی شۆڕش) لەلایەن صالح حەیدەری دامەزرا كەلەبنەڕەتدا ناوی(حیزبی شیوعی لەكوردستانی عێراق) بووە.بەڵام بەهۆی بڵاوكراوەكەیان بەناوی (شۆڕش) ناودەبران.
4 - لەكۆتایی ساڵی 1945 (پارتی رزگاری كورد) دامەزرا، هەروەها لە 16 ی ئابی 1946 (پارتی دیموكراتی كورد) لەشاری بەغداد بەنهێنی دامەزراو لەكۆنگرەی سێی ئەم پارتە كە لە26ى كانونی دووەمی 1953 لەشاری كەركووك بەسترا ناوی پارتەكە بوو بە (پارتی دیموكراتی كوردستان)
چوارەم: پارت و كۆمەڵەو رێكخراوە كوردییەكانى رۆژئاواى كوردستان:
1 - كوردانی سوریا ڕۆڵی سەرەكی و گرنگیان لەدامەزراندنی (پارتی خۆیبوون)دا هەبوو، كە لەساڵی 1927 لەهاوینە هەواری (بەحەمدون) لەلبنان دامەزرا، ئەم پارتە لەیەكگرتنی چوار ڕێكخراو و كۆمەڵەی كوردی ئەوكاتە پێكهاتبوو، ئەوانیش:كۆمەڵەی تەعالی كوردستان، ڕێكخراوی كوردستان، ڕێكخراوى نەتەوەیی كوردو كۆمەڵەی سەربەخۆیی كوردبوون. خۆیبون توانی لەماوەیەكی كەمدا دەیان لق لەكوردستان و دەرەوەی كوردستان (ئەوروپا و ئەمەریكا)دا بكاتەوەو لەهەموو پارچەیەكی كوردستانیشدا خەڵكی جیاجیا پەیوەندیان پێوەكرد. پاشان دوای هەرەس هێنانی شۆرشی ئاگری داغ، لەكۆتایی ساڵی 1930ئەوە بوو بارەگای سەرەكی پارتەكە لە كوردستانی سوریا (كوردستانی خۆرئاوا) دامەزرا.
 ئامانجی سەرەكی خۆیبون خەبات و تێكۆشان بوو لەپێناو بەگژداچوونەوەی دوژمنان و بەدیهێنانی ڕزگاری و سەربەخۆیی و یەكخستنی كوردستان.
 ئەم پارتە دوو رۆژنامەی بە زمانی كوردی (هاوار 1932)و ڕوناهی 1942بەسەرپەرشتی جەلادەت بەدرخان دەركرد.
2 - لەئابی 1957 (پارتی دیموكراتی كورد-سوریا) دامەزرا. كە نورالدین زازا بەسەرۆكی پارت و، عوسمان صەبری بە سكرتێری گشتی پارت دانرا. لەگرنگترین ئامانج و بەرنامە ڕامیارییەكانی ئەو پارتە: (رزگاری و یەكخستنەوەی كوردستان) و (بەرەنگاربوونەوەی ئیستعمار) و (تێكۆشان لە پێناوی دیموكراتی لە سوریا)دا بوو.
