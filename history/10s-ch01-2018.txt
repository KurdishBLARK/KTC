

بەشی یەكەم


أ- شارســــتانییەت:


ناساندنی شارستانییەت: 
توێژەران لەسەر پێناسەیەك بۆ  شارستانییەت ڕێكنین،  هەندێك زاراوەی  (كولتوور- cultur ) بەكاردێنن كە مانای (ڕۆشنبیری) دەبەخشێت، هەندێكی تر زاراوەی (civilization) بەكاردێنن، كە بەمانای (شاریبوون) دێت، لە زمانی كوردیدا زاراوەی (شارستانییەت) بۆ هەمان مانا بەكارهاتووە، كە مانای نیشتەجێبووانی شارو شێوازی ژیانیان دەگرێتەوە، بەڵام مانا فراوانەكەی دانیشتووانی شارو شارۆچكەكان دەگرێتەوە. ژمارەیەك لە توێژەران لە بەكارهێنانی زاراوەی (شارستانییەت) دا ئاماژە بە لایەنی رووحی و مەعنەوی ژیانی دانیشتوان دەكەن، هەندێكی دیكەیان لایەنە ماددیەكان دەكەنە مەبەست. دەتوانین (شارستانییەت) بەم شێوەیە پێناسە بكەین: بریتییە لە هەموو ئەو دەسكەوتانەی مرۆڤ كە لە بوارەكانی هزر و ڕۆشنبیری و هونەر و ئاواكاری بەدەستی هێناون، هەروەها لە بواری ئابووری وەكو كشتوكاڵ و بازرگانی و پیشەسازی و گەشەپێدانی ڕێگەكانی هاتوچۆو هۆكارەكانی پەیوەندیكردن.
لە خوێندنی (مێژووی شارستانییەت) دەبێت ڕەچاوی ئەم خاڵانە بكەین:

 یەكەم :
 شارستانییەتی مرۆڤایەتی كە ئێستا لە سایەی دەسكەوتەكانیدا دەژین، قۆناغ بە قۆناغ و لەسەرخۆ گەشەی كردووەو، ڕەگەكانی دەگەڕێتەوە بۆ هەزاران ساڵ لەمەوبەر.
دووەم:
 هەموو گەلانی جیهان هەریەك بە رێژەی جیاجیا بەشداریان لە بنیاتنانی شارستانییەتدا كردووە.
سێیەم:
 دەشێ‌ گەلانی دنیا دیاردەكانی شارستانییەت لە یەكتر وەربگرن.
چوارەم: 
دیاردە شارستانییەكان لە نێوان گەلانی جیهان بە خێرایی بڵابووەتەوە ڕەگیان بۆ ماوەیەكی درێژ  داكوتاوە.
پێنجەم:
 ژینگەی سروشتی ڕۆڵێكی سەرەكی لە دەركەوتنی شارستانییەت و گەشەسەندنی و جۆری دیاردە شارستانییەكان و بڵاوبوونەوەیان هەبووە.
شەشەم:
 زۆر لە ڕەگەكانی دیاردە شارستانییەكان بە تایبەتی داب و نەریتەكان و شێوازی ڕەفتار دەگەڕێنەوە بۆ چاخە كۆنەكان.
حەوتەم: 
هەندێك لە دیاردە شارستانییەكان دەگۆڕێن یان لەناودەچن بەهۆی گۆڕانی كۆمەڵگەی مرۆڤایەتییەوە.
هەشتەم:
 پێویستە دووركەوینەوە لە بەخشینی مۆركی (ناوخۆیی نیشتمانی و نەتەوەیی و هەرێمی) بە دەسكەوتە شارستانیەكان، چونكە شارستانییەت بە گشتگیری و بڵاوی لە ناو گەلانی جیهانیدا دەناسرێتەوە، بۆیە باشتر وایە مۆركی مرۆڤایەتیان پێببەخشن و بێ‌ گوێدانە كات و شوێن ناوی (شارستانییەتی مرۆڤایەتی) لێبنێین، چونكە بەرهەمی ئەزموونی گەلانە و زیاتر لەسەر بنەمای ئایینی دەناسرێ‌، بەڵام ئەمە بەمانای لەبەرچاو نەگرتنی تایبەتمەندییەكانی هەر شارستانییەتێك نییە كە جیای دەكاتەوە لەوانی دیكە.


ب: شارستانییەتی كوردستان


1- شــۆڕشی كـشــتوكاڵی
مرۆڤ لە چاخە كۆنەكانەوە، واتە (پێش زیاتر لە 60 هەزار ساڵ) لە چیاكانی كوردستان ژیاوە، ئەشكەوتەكانی كردووە بە جێگەی حەوانەوە، بەڕاوكردن و كۆكردنەوەی بەری دارەكان و ڕەگی ڕووەك ژیانی ڕۆژانەی بەسەربردووە. بۆ ماوەیەكی زۆر ژیانێكی سادە و كۆچەرایەتی دوور لە شارستانییەتی بەسەربردووە، پاش ئەوەی  كشتوكاڵی زانی لە دەوروبەری هەزارەی نۆیەمی پێش زایین، ژیانی مرۆڤ گۆڕاوە، لە شوێنیكدا جێگیر بووە، خانووی بۆخۆی لە نزیك كێڵگەی بنیاتناوە، بە كۆبوونەوەی چەند خانوویەك لە دۆرماندۆری یەكدا، گوند پێكهات، لێرەوە سەرەتای شارستانییەت دامەزرا.چ
یەكەمین گوندی كشتوكاڵی لە پێدەشتەكانی كوردستان و یەكەمین موڵگەی شارستانییەتی جیهان، (گوندی چەرمۆ) یە لە نزیك شارۆچكەی (چەمچەماڵ) ی ئێستا (لە پارێزگای كەركووك). هاوشان لەگەڵ گوندی (چەرمۆ)، جوتیارانی گوندی (نمریك) لە باشووری شارۆچكەی (فایدە) ی ئێستا لە پارێزگای (دهۆك)، دانیشتوانی  یەكەمین گوندە كشتوكاڵییەكان بوون، گەنم و جۆ  و  نیسكیان چاندووە. ئاسەواری گەنم لە (چەرمۆ) دۆزراوەتەوە.
خانووەكانیان لەقوڕو بەرد بنیاتناوە، بایەخیان بەبەخێوكردنی (مەڕوماڵات) و (بزن) و (مانگا) (چێڵ) داوە، كەرەستەو ئامێری ناوماڵ و كشتوكاڵیان دروست كردووە، دواتر گەشەیان پێداوە، جگە لە بەرد ئێسك و قوڕو قیریان لە دروستكردنی كەلوپەلەكانیان  بەكارهێناوە.
پاشان پیشەسازی قاپ و قاچاغ و داس و تەشی لە قوڕی سووركراو دەستی پێكرد. بەم شێوەیە مرۆڤ چووە قۆناغی پیشەسازی (گۆزەكاری). ئافرەتان سەرقاڵی كاری ناوماڵ و پەروەردە كردنی منداڵان بوون، پیاوان خۆراكیان پەیدا دەكرد و لە كێڵگە لەگەڵ هاوكارانیاندا كاریان دەكرد و كێڵگە و گوندەكەیان دەپاراست، ئیتر ئارەزووی موڵكداری خاوەنێتی زەوی پەیدابوو.هەر بەهۆی پێویستی بەردەوامی كشتوكاڵ بە كەرەستەو ئامێر بۆ گەشەپێدانی كەلوپەلی ناوماڵ هەندێك لە دانیشتوانان پسپۆریان لە دروستكردنی چەند جۆرێك لەوكەرەسەو ئامێرانە پەیداكرد.
بەم شێوەیە جۆرێكی دیاریكراو لە (پسپۆرایەتی) پەیدابوو. ئەم پسپۆریە دەبێتە مایەی سەرهەڵدانی چالاكی (ئاڵوگۆڕكردن)، بەرهەمهێنی كەرەستەی كشتوكاڵی و كەلوپەلی ناوماڵ، بەرهەمەكانی بە بەرووبومی  كشتوكاڵی ئاڵوگۆركردن . جۆ یان خوری ، بوونە هۆكارێكی ئاڵوگۆڕی بازرگانی، چونكە مرۆڤ تا سەدەی شەشەمی پ.ز دراوی نەزانیوە.
ئەگەر دروستكردنی ( كەرەستەی كشتوكاڵی و كەلوپەلی ناوماڵ) بە جۆرێكی پیشەسازی بژمێرین، دەتوانین فێربوونی سەرەتاكانی كشتوكاڵ بە « شۆڕشێكی ئابووری» لەقەڵەم بدەین.












پەیدابوونی كشتوكاڵ بووە مایەی پەیدابوونی پیشەسازی و بازرگانی و چالاكییەكانی ئاڵوگۆڕ و گواستنەوەی شمەك و بەرووبومەكان لە ناوچەیەكەوە بۆ ناوچەیەكی تر، ئەمەش وایكرد گرنگی بە هۆیەكان و ڕێگاكانی گواستنەوە بدرێت. لە ئەنجامدا بیركردنەوەی بەهێز لەمەڕ دۆزینەوەی هۆكارێكی ئاڵوگۆڕ هاتە ئاراوە، (زیو) بووە ئەو هۆكارە بۆ ماوەیەكی درێژ پاشان مرۆڤ (دراو) ی بەكارهێنا، پاشای شانشینی (لیدیا) لە (ئاسیای بچووك) كە ناوی كراسوس (قارون) بوو لە ماوەی نێوان (560-546 پ.ز) فەرمانڕەوا بووە توانی پارە لە زیوو زێڕ لێبدات، لە دەڤەرەكانی تر بڵاوبووەوە. پێویستی مرۆڤ بۆ پاراستنی گوندوكێڵگە  كشتوكاڵییەكان، بووە مایەی پەیدابوونی (پیشەسازی چەك) و بونیاتنانی شوورەو قەڵاو هەڵكەندنی چاڵ وەكو هۆكاری بەرگری. هەروەها پیاوان لەم رووەوە هاوكاری یەكتریان دەكرد و (هێزی هاوكار و چەكدار) پێكهات، كە لەم سەردەمە پێی دەوترێ‌ (سوپا).
لەوانەیە هەریەكێك لە ئێمە بپرسێت بۆچی كوردستان پێش هەرناوچەیەكی تری جیهان كەوت لە دۆزینەوەی كشتوكاڵدا، راستیەكەی ئەوەیە كە ژینگەی كوردستان لە رووی خاك و ئاوی بارانەوە بۆ كشتوكاڵ گونجاوە، ئەمەش یارمەتیدەر بووە بۆ سەوزبوونی دانەوێڵەی كێوی لە دۆڵە بە پیتەكانی كوردستاندا، ئەو كاتەش مرۆڤ دانەوێڵەی كۆ دەكردەوە پێدەچێت هەندێ‌ لەو دانەوێڵانەی لە نزیك شوێنی نیشتەجێبوونیەوە لە دەست كەوتبێتە خوارەوە پاشان سەوز بووبێتەوە، ئەمەش سەرنجی راكێشاوە بۆیە لە سەوزبوونە وردبۆتەوە تا دواتر بۆ خۆیشی چاندوێتی. هەندێك لە توێژەران وای بۆ دەچن كە ئافرەت یەكەم كەسێ‌ بووبێ‌ دەركی بەو سەوز بوونە كردبێ‌، چونكە ئەو هەڵدەستا بە كوتان و پاككردنەوەو هاڕینی دانەوێڵە تا خواردنی لێ دروست  بكات. فێربوون و دۆزینەوەی شێوازەكانی كشتوكاڵ گۆڕانی بنەڕەت بوو، چونكە ڕەوتی ژیانی مرۆڤایەتی، گۆڕی. یارمەتی مرۆڤدا جێنیشین بێت و گوند بنیات بنێت.. بە تێپەربوونی كات (شارۆچكە و شارەكان) پەیدابوون، پەیوەندییە كۆمەڵایەتییەكان دروست بوون، هۆكارەكانی شارستانی بوون هاتنە ئاراوە. بە واتایەكی تر كشتوكاڵ بوو بە یەكەم بەردی بناغەی بنیاتنانی شارستانییەت، چونكە ڕێرەوەی ژیانی مرۆڤایەتی گۆڕی، بۆیە دەتوانین بڵێین دۆزینەوەی كشتوكاڵ وەچەرخانێك بوو لە ژیانی مرۆڤایەتی. 


بڵاوبوونەوەی گوندە كشتوكاڵییەكان:
گوندە كشتوكاڵیەكان، لە باشووری كوردستان هاتنە ببوونەوە، وەكو گوندی (حەسونە) لە باشووری شاری (موصل)، هاوچەرخی هەردوو گوندی (شەمشارە) لە دەشتی (رانیە) و گوندی (چوخەمامی) نزیكی (مەندەڵی) بوو، شوێنەواری چەندین گوندی كشتوكاڵی دۆزراوەتەوە كە مێژووەكەیان دەگەڕێتەوە بۆ سەردەمەكانی دوای (هەزارەی شەشەمی پ.ز) لەوانەش (گردی حەلەف) لە رۆژئاوای كوردستان لەسەر زێی خاپوور لە سوریا، و گوندی (ئارپەچی) لە نزیكی (نەینەوا) و گردی (تەپەسەراب) لە نزیكی كرماشان.
گوندە كشتوكاڵییەكان لە ناوەند و باشووری عێراقیشدا زۆر بوون و تەشەنەیان سەند و كو گردی (الصوان) لە نزیكی (سامەرا). لە نیوەی دووەمی چاخی (بەردینی كانزایی 5600 - 3500 پ.ز) گوندی كشتوكاڵی لە باشووری عێراقدا پەیدابوون و شوێنەوارەكانی وەكو (تل العبید وتل الحاج محمد) دۆزراونەتەوە.
هاوشان لەگەڵ پەیدابوونی گوندی كشتوكاڵی، پێشكەوتنی شارستانی بەرچاو دەبینرێت، وەكو هەڵكەندنی (جۆگەكانی ئاودێری)، لە گوندی (چوخەمامی) تۆرێك لەم شێوەیە دۆزراوەتەوە.
لە شوێنەوارە دێرینەكانی ئەم سەردەمە ژمارەیەك پەیكەری قوڕ دۆزرایەوە كە ئاماژەن بۆ پەیدابوونی سەرەتاكانی پەرستن لای مرۆڤ، كە شێوەی خوداوەندی دایك بەرجەستە دەكەن، وەك لە گوندی (چەرمۆ) و (تەپەسەراب) و (ئارپەچی).
هەر لەو شوێنەوارە ئاماژە پێكراوانە، هەندێك لەو ئامرازانە دۆزراونەتەوە كە ئافرەتان بۆ جوانكاری بەكاریان هێناوە لە بەرد و ئێسك دروستكراون. لە كۆتایی (هەزارەی شەشەمی پ.ز) دا بەكارهێنانی (كانزا) باوی هەبوو، لە گردی (حلف) و (تەپەگورا) ئامرازی لە كانزا دروستكراو دۆزراوەتەوە.
هەروەها مرۆڤ (چەرخی گڵكاری) كانزای لە دروستكردنی قاپ و قاچاغی سووركراودا بەكارهێنا. لە كۆتایی چاخی بەردینی كانزایدا، مۆری لوولەیی بەكارهات. و پەرستگا لە باشووری عێراق و (تەپەگورا) بنیاتنرا. لە دەوروبەری (3200 پ.ز) مرۆڤ نووسینی وێنەیی دۆزیەوە و لە دەوروبەری (2850) دا لە تۆماركردنی رووداوەكاندا سودی لێبینی و بەمە مێژووی مرۆڤایەتی چووە قۆناغی سەردەمە مێژووییەكانەوە.

2- دانیشتوانی (كوردستان):

تۆمارە (سۆمەری) و (ئەكەدی) یەكان لە (هەزارەی سێیەمی پ.ز) دا ئاماژەیان بە دانیشتوانی كۆنی كوردستان كردووە، كوردستان لەو سەردەمە ناوی (وڵاتی سوپارتو) ی لێنراوە، بە دانیشتوانەكەشیان وتووە (سوپاریتەكان) و(سۆپارییەكان) هەروەها وەك (لولوبیەكان) و (گوتیەكان) بۆ دانیشتوانی كوردستان بەكارهاتووە..
لە (هەزارەی یەكەمی پ.ز) دا تۆمارەكانی ئاشورییەكان و بابلیەكان ئاماژە بە ناوی (ئۆراتو و میدییەكان و مانیەكان و زگرتو) دەكەن.
وڵاتی (كوردستان) دووچاری پەلاماری نەتەوەكانی دراوسێی بووە، وەكو پەلاماری سۆمەرییەكان و بابلییەكان و ئاشوورییەكان، پاشتریش پەلاماری فارسەكان و گریكەكان، بۆیە مێژوونووسی گریكی (زینفون) لە دەوروبەری ساڵی (401 پ.ز) ناوی (كوردا) ی لە كتێبەكەی (Anabasisi) بەرەو باكوور هێناوە.. بۆ مەبەستی شارەزاكردنی خوێندكارانمان بە كورتی ئاماژە بە هەندێك لە نەتەوە دێرینەكانی كوردستان و رۆڵی شارستانیان دەكەین:

دووەم : گۆتیەكان:

گۆتیەكان لە هەرێمی كوردستانی عێراقدا جێنشین بوون، ڕۆڵی ئەمانە لە كۆتایی (هەزارەی سێیەمی پ.ز) دەردەكەوێت. پاش بڵاوبونەوەیان لە دەڤەرە دەشتەكانی نێوان زێی بچووك و ڕووباری سیروان، شاری (ئەرابخا) كەركووكی ئێستا گرنگترین مەڵبەندیان بووە. دواتر هەموو ڕووبەری عێراق كۆنترۆڵ دەكەن بەهۆی لاوازی دەوڵەتی ئەكەدی توانیان بۆ ماوەی 125 ساڵ حوكمرانی عێراق بكەن.
ژمارەی پاشا گوتییەكان كە لەو ماوەیەدا حوكمڕانی هەر پاشایەك 6ساڵ بوو، وادیارە ماوەی حوكمرانی پاشاكان دەست نیشانكراو بووە و پاشا بە هەڵبژاردن دانراوە.
گۆتیەكان ڕێگەیان داوە بە سۆمەریەكان شێواز و ڕێو شوێنی كارگێڕی و بەڕێوەبردنی خۆیان بپارێزن بەرامبەر بە داننان بە سەروەری گۆتیەكان. تۆمارە سۆمەریەكان ئاماژە بە بوونی ژمارەیەك بنەماڵەی سۆمەری دەكەن كە لە ماوەی حوكمڕانی گۆتیەكان لە باشووری عێراق حكومیان كردووە، لەوانە بنەماڵەی (لەگش) ی دووەم كە بەهۆی پاشاكەیان (گودیا) و چالاكیە ئابووریەكانیانەوە لە بواری بازرگانی و ئاواكاری ناوبانگیان دەركردووە.
حوكمرانی گۆتیەكان بەرەو لاوازی دەچێت، لە ژێر فشاری سەربازی سۆمەرییەكان بەرەو باكوور دەكشێنەوە، لە (ئەرابخا) كەركووكی ئێستادا دووبارە جێگیر دەبن.

سێیەم: خورییەكان:
ڕۆڵی (خورییەكان) (خورییەكان هەروەك لە تەوڕات ناویان هاتووە) لە كوردستان بە تایبەتی و لە ڕۆژهەڵاتی ناوەڕاست بە گشتی لە (هەزارەی دووەمی پ.ز) بڵاوبونەوە بە تایبەتی لە ڕۆژئاوای كوردستان ئەرابخا و نوزی (كەركووكی ئێستا) بوونەتە بنكە سەرەكیەكانیان، چەندین میرنشینیان لە (نەینەوا) و (ئورفە) و (رأس العین) دامەزراندووە.
خورییەكان ڕۆڵی بەرچاویان هەبووە لە گواستنەوەی دیاردە شارستانیەكان لە نێوان دەڤەرەكانی ڕۆژهەڵاتی ناوەڕاست، ئەویش بەهۆی چالاكی بازرگانیەوە، چونكە كەمتر  ئارەزووی شەڕیان بووە.
شاری (نوزی) لە (باشووری ڕۆژئاوای كەركووك) بنكەیەكی سەرەكی خورییەكان بوو، شوێنەواری كۆشكێكی پاشایەتی و خانوو ڕێگەوبان و دیاردەی تری تێدا دۆزراوەتەوە.. لەم شوێنەوارە نەخشەیەكی كێشراو لەسەر تاتە قوڕێك دۆزرایەوە چیاو ڕووبار و شار و شوورەكان ڕێگە سەرەكیەكانی لەسەر دیارە، هەروەها سەدان تاتە قوڕی تر دۆزراوەتەوە، بەخەتی(ڕێنووسی) بزماری و بە زمانی ئەكەدی نووسرا بوون. 

















سیستەمی حوكمڕانی لە (نوزی) وەكو سیستەمی حوكمرانی شارەكانی تری عێراق بوو، پاشا دەسەڵاتی زۆربوو، ئەو جێگری خواوەند بووە، لە بەڕێوەبردنی كارەكانی ژمارەیەك لە خزمەكانی یارمەتی داوەو دەستیان گرتبوو بەسەر كاروباری ئابووری و دارایی و كارگێڕیدا.
پاشانی (نوزی) بایەخیان بە چەسپاندنی (دادوەری) داوە، یەكێك لە دەقە دێرینەكان ئاماژە بە ئامادەبوونی پاشا دەكات لە یەكێك لە دادگاكان. 

























چوارەم: میتانیـیەكان (1500 - 1275 پ.ز)
هەزارەی دووەمی پ.ز كۆچی نەتەوە هیندو ئەوروپیەكانی بەرەو دەڤەری ڕۆژهەڵاتی ناوەڕاست تۆمار كرد، ئەم نەتەوانە لە كوردستان و ئێران و ئاسیای بچووك بڵاوبوونەتەوە، لەگەڵ دانیشتوانیان تێكەڵ بوون، لەگەڵ خۆیان چەندین دیاردەی شارستانیان هێناوە، كە بۆ چەسپاندنی دەسەڵاتیان لەو دەڤەرانە یارمەتیان داون.
لە گرنگترین ئەو دیاردانە وەكو بەكارهێنانی ئەسپ و گالیسكە بە ڕەوڕەوەی بازنەیی و شمشێری كەوانەیی. چەندین قەوارەی سیاسی پەیدابوو لە هەموویان دیارتر دەوڵەتی میتای بووە.
ئەو دەوڵەتە لە ڕۆژئاوای كوردستان دامەزرا پایەتەختەكەی (واشوكانی) (مەزەندە دەكرێت كە دەكەوێتە نزیكی شاری (رأس العین) (سەری كانی) ئێستای رۆژئاوای كوردستان (كوردستانی سوریا). ئەم دەوڵەتە توانی هەموو سوریا بخاتە ژێر ڕكێفی خۆیەوە.
هەروەها ئاشوورییەكانیش بۆ ماوەی زیاتر لە سەدەیەك كەوتنە بن دەستیانەوە، لە ڕۆژهەڵاتیش دەسەڵاتیان گەیشتە زۆربەی ناوچەكانی كوردستان، لەوانەش (نوزی و ئەرابخا).

 - پەیوەندییە نێو دەوڵەتییەكان:
میتانیەكان رۆڵیان هەبووە لە گۆڕینی پەیوەندییە نێو دەوڵەتییەكان لە نێوان هێزە سیاسییەكانی ڕۆژهەڵاتدا ئەمەش بووە هۆی چەسپاندنی سەقامگیری و تەبایی لە جێگەی جەنگ و دوژمنكاری، لاپەڕەیەكی نوێ‌ لە پەیوەندییە دبلۆماسییەكان لە نێوان وڵاتانی ڕۆژهەڵاتدا هاتە ئاراوە.
پاشاكانی (میتانی) پەیوەندی باشیان بە پاشاكانی میسرەوە هەبووە، نامەو دیاری لە نێوان پاشاكانی (میتانی) و فیرعەونەكانی میسر ئاڵوگۆڕ كراوە، ئەو نامانە بە زمانی ئەكەدی و بزماری نووسراون، یەكێكیان بە زمانی خوری بووە.
فرعەونی میسر ئەمنحوتبی سێیەم (1405 - 1367 پ.ز) خاتوو تیدوخیبا یاخود تاشواتە (میسریەكان پێیان وتووە - نەفرتیتی - بە واتای ئافرەتی جوان دێت میتانی هێناوە، پاش مردنی (ئەمنحوتبی سێیەم) مێردی بە فیرعەون ئەمنحوتبی چوارەم (ئەخناتون 1367 - 1350 پ.ز) كردووە.
ئەوەی ئەو نامانەی كە لە گردی (ئەلعەمارنە) پایەتەختی (ئەخناتون) فیرعەونی میسر دۆزرایەوە دەخوێنێتەوە، دەرك بە پێشكەوتنی پەیوەندییە سیاسییە نێودەوڵەتییەكانی ئەو سەردەمە دەكات كە بەهۆی میتانیەكانەوە هاتۆتە ئاراوە، ئەمەش لەو نامەو دیاریانەدا دەردەكەوێت كە لە نێوانیاندا ئاڵوگۆڕكراوە، هەروەها مەسەلەی ژن  و ژنخوازیش لە نێوان پاشاكانی ئەو سەردەمە جۆرێكی تری پتەوكردنی پەیوەندییە نێو دەوڵەتییەكان بوو.
پاش دوو سەدە لە حوكمرانی، دەوڵەتی میتانییەكان بەرەو لاوازی دەڕوات، بەهۆی پەلاماردانی لە لایەن ئاشوورییەكان و پاشاكانی (حیسییەكان لە ئاسیای بچووك) بۆیە ڕۆڵی سیاسیان كۆتایی پێ‌ دێت.

پێنجەم : كاشییەكان
(لوڕستان) زێدی ڕەسەنی (كاشییەكان) ە. ڕۆڵی كاشییەكان لە (هەزارەی دووەمی پ.ز) پەرەی سەند، بەهۆی كارو كاسبیەوە كاری گشتی لەوانە دوورینەوەی گەنم ( ئەمە لەگەڵ كۆچكردنی كورد لە ساڵانی پەنجاو شەستەكانی سەدەی رابردوو بۆ بەغدا بەراوورد بكە).
ژمارەی كاشییەكان لە وڵاتی بابل ڕووی لە زیادبوون بووە، زۆربوونی ژمارەی كاشیەكان لەو وڵاتەدا بووە هۆی زیادبوونی كاریگەریان لە ژیانی هاووڵاتیانی (بابل) بە تایبەتی لە بواری (ئابووری) دا.
بەڵام كاتێك (مورسلیس یەكەم) پاشای حیسییەكان لە (1596 پ.ز) پەلاماری بابلی داو كۆتایی هێنا بە حوكمڕانی بنەماڵەی (حەموڕابی)، بووە هۆی پەیدابوونی (بۆشاییەكی سیاسی) لە بابل، كاشییەكان ئەم هەلەیان قۆستەوە و حوكمیان گرتە دەست، بۆ ماوەی زیاتر لە چوارسەدە (1595 پ.ز - 1162 پ.ز) حوكمڕانی وڵاتی بابلیان كرد.
وڵاتی بابل لە سایەی حوكمڕانی كاشییەكان لە شەڕ و ئاژاوە دووركەوتەوە و كەوتە ژێر سایەی ژیانێكی ئارام و سەقامگیرەوە، كاشییەكان چەندین دیاردەی شارستانییان هێنایە (بابل)، وەك بەكارهێنانی (ئەسپ ) و (گالیسكە).
هەروەها كاشیەكان رۆڵی گرنگیان بووە لە گۆڕینی پەیوەندییەكانی هێزە سیاسییەكانی ئەوكاتەی رۆژهەڵاتی نزیك، میسر ببووە ناوەندێك بۆ پەیوەندییە دبلۆماسیەكان، ئەو نامانەی لە (عەمارنە) لە میسر دۆزراونەتەوە ئاماژە بەوە دەكەن كە كاشیەكان خەڵات و دیارییان لەگەڵ ئاڵوگۆڕ كردوون، لەو پەیوەندیانەشدا كولتووری بابلی (كە بریتییە بووە لە بەكارهێنانی زمانی ئەكەدی و نووسینی بزماری) زمانی دبلۆماسیەت بووە، هەروەها باسی شووكردنی خاتوونە كاشیەكان دەكەن بە میسریەكان، پاشاكانی كاشیەكان خوشك و كچی خۆیان داوە بە فیرعەونەكانی میسر.
كاشیەكان لەگەڵ ئاشوریەكاندا پەیوەندی ئاشتیانەیان پیادەكردوە پەیمانی ڕێكخستنی سنووریان مۆركردوە ، پاشاكانی كاشیەكان خاتوونی ئاشووریان هێناوە.
كاشیەكان پاش سەقامگیربوون ڕەوشی گشتی وڵات شارێكی نوێیان بنیاتنا تا ببێتە پایەتەختیان، ناویان ناوە (دوركوریكالزو) بە ناوی پاشاكەیان (كوریكالزوی دووەم).. پاشماوەی ئەم شارە ئەمڕۆ دەكەوێتە باشووری ڕۆژئاوای شاری بەغداد بە نزیكەی  (23 كم)، پێی دەڵێن (عەقرقوف).
كۆشك و پەرسگایان تیادا بنیاتناوە كە بە پتەوی بە ناوبانگ بوون و ئەستووری دیوارەكانیان زیاتر لە (2 پێ‌) بووە، قوڕ و خشتیان لە بنیاتناندا بەكارهێناوە، شەقامەكانیشیان بە خشت كردووە، لە گرنگترین شوێنەوارەكانی ئەم شارە، زەقورەی (عەقرقوف) ە، تاكو ئێستا هاووڵاتییە جێنشینەكانی ئەو دەوروبەرە بە پاشماوەی شارەكە دەڵێن (گەڕەكی كوردان).
كاشیەكان سیستەمێكی پێشكەوتووی كشتوكاڵیان دامەزراند، پاشاكان زەویان بەسەر سەرۆك هۆزەكان دابەشكردووە، نیشانە و سنووریان لە نێوان زەوی تاك و كۆمەڵەكاندا داناوە. بایەخیان بە جۆگەكانی ئاودێری داوە. شێوازی بەرهەمهێنانی كشتوكاڵ پەرەی سەندووە بووەتە شێوازێكی نیمچە دەرەبەگی. ئەمەش بووە هۆی زۆربوونی بەرهەمهێنان و جێنشینبوونی دانیشتوان و پتەوبوونی پەیوەندیان بە دەسەڵات، بۆیە حوكمڕانی كاشیەكان ماوەیەكی درێژی خایاند.


شەشەم : دەوڵەتی ئۆراتۆ
ئەم دەوڵەتە لە سەدەی نۆیەمی پ.ز لە ناوچەی دەریاچەی (وان) دامەزرا. بۆیە هەندێك لە مێژوونووسان بە دەوڵەتی (وان) ناوی دەبەن. ناونراوە بە (دەوڵەتی ئۆراتۆ) بەهۆی چیاكانی (ئارارات).
ئوراتۆیەكان توانیان هاوپەیمانیەك پێكبێنن، هەموو نەتەوە میرنشینە كوردستانیەكان بگرێتە خۆ، لەگەڵ میرنشینی ڕەواندز هاوپەیمان بوون، ئەم میرنشینە لە سەرچاوە ئاشووریەكان ناوی (مەساسیر) ی لێنراوە، هەروەها لەگەڵ هۆزە میدییەكان پێكهاتن و كۆنترۆڵی ڕێگەوبانی بازرگانیان كرد.
ئۆراتۆیەكان بەم شێوەیە هەڕەشەیان لە بەرژەوەندییەكانی ئاشوورییەكان دەكرد، بۆیە ئەوانیش چەندین جار هەڵمەتیان بردە سەریان.
بە ناوبانگترین پاشاكانی ئۆراتۆیەكان وەكو شا (سردور) و شا (رۆسا).
ئۆراتۆیەكان دەستی باڵایان لە ئاوەدانكاری هەبووە شوێنەوارەكانیان لە دەوروبەری دەریاچەی (وان) گەواهی ئەم ڕاستییەن. جۆگەی ئاودێریان لێداوە. بەهۆی لێزانی و بەهرەمەندی ئۆراتۆیەكان لە بیناسازی، پاشای ئاشووری (ناسر بالی دووەم 883 - 859 پ.ز) پەنای بۆ بردوون بۆ بەڕێوەبردنی هەڵمەتی ئاواكاری فراوان لە كاتی نۆژەنكردنەوەی پایتەختەكەی شاری كەلخو (نەمرود).



حەوتەم : ئیمپڕاتۆریەتی میدیەكان (700 - 550 پ.ز) 
(میدیەكان) لە ناوچەكانی باشووری ڕۆژئاوای دەریاچەی (ورمێ‌) لە سەدەی نۆیەمی پ.ز جێنشین بوون، شاری ئەكبەتانە (هەمەدانی ئێستا) یان كردە پایەتەختی خۆیان.
(هیردۆتس) مێژوونووسی یۆنانی، ئاماژە بەو شارە دەكات و دەڵێت: زۆر جوان و ڕێك و پێك بووەو، بە شوورە دەورەدراوا بوو، لە ناوەندی شوورەكان شا دیوسیس (دیاكۆ) كۆشكی خۆی بنیاتناوە.
میدیەكان باری كارگێڕشیان ڕێكخستووە و بایەخیان داوە بە (پۆستە) و گالیسكەی جەنگی، شمشێری كەوانەیە و كەوانی مەزنیان دروست كردوە بۆ هاویشتنی (تیر) بۆ مەودایەكی درێژ، جگە لەوەش تیرەكانیان قەبارەی گەورەتر بوو خێرا دەگەیشتنە جێگەی مەبەست. هەندێ‌ دیاردەیان لە (ئاشوورییەكانی) دراوسێیانەوە وەرگرتووە وەك هونەری جەنگ و پیشەسازی چەك.
لە بەناوبانگترین پاشاكانیا وەك شا (دیاكۆ) كە بە بنیاتنەری دەوڵەت دادەنرێت، شاری (ئەكبەتانە) ی بنیاتناوە، شا فراورتیس (خاشاپریتا) و شا كەیخەسرەو و شا ئەستیاكس .
شا (كەیخسەرو) توانی سوپایەكی بەهێز دابمەزرێت، و هۆزەكانی (ئەسكیپ) ی بخاتە ژێر دەسەڵاتی خۆی پاشان پەیمانی لەگەڵ پاشای(بابل) شا (ئەنبوبلاسەر) بەستووە، ئەم پەیوەندییە بەهۆی مێردكردنی كچی (كەیخسرەو) بە ناوی (ئەمیتس) بە كوڕی شای بابل (نبوخزنەسەر)، ڕووی لە بەهێزبوون كرد.
دەوڵەتی (میدیەكان) پاش گرتنی شارە ئاشووریەكان وەكو ئاشوور و كەلخ و نەینەوا، لە نێوان ساڵانی (614 - 612 پ.ز) گەیشتە لوتكەی هێز قەڵەمڕەوی ئیمپراتۆریەتی میدیەكان لە ڕۆژئاوادا ناوەندی ئاسیای بچووك و لە باشوور گەیشتە شاری تكریت، بۆیە میدیەكان لە ڕۆژهەڵاتی نزیكدا بوونە یەكەم هێزی سیاسی و سەربازی و دەستیان گرت بەسەر ڕێگە بازرگانییەكان.
شایەنی باسە گەلی كورد ساڵگەردی دامەزراندنی دەوڵەتی میدیەكان (مادەكان) لە دەوروبەری (700 پ.ز) كردۆتە سەرەتای ساڵنامەی (كوردی).

هەشتەم : (كاردۆخیەكان)
مێژوونووسی گریكی (زەینەفون) ناوی (كاردۆكی یان كاردۆخی) لە دانیشتوانی كوردستان ناوە، ئەویش لە پەرتوكەكەی كە ناوی (ئەناباسیس - بەرەو باكوور)ە.
(زەینەفون) لەگەڵ (10) هەزار سەربازی گریكی لە (بە كرێگیراوەكان - مرتزقە) لە ساڵی 401 پ.ز بە وڵاتی كوردستان گوزەر دەكەن.
(زەینەفون) باس لە كشانەوەی ئەو (10) هەزار سەربازە دەكات لە وڵاتی بابلەوە بەرەو باكوور، شان بەشانی كەناری ڕووباری (دیجلە)، ئاماژە بەوە دەكات بەناو نەتەوەیەكە تێپەربوون، ناویان (كاردۆخی) یە...
دەڵێت: ئەمانە لە دەشتەكان و لە پاینی چیاكان دەژیان و گوندی ئاوەدانیان هەبووە، خانووەكانیان پڕ بوو لە گەنم و خۆراكی هەموو جۆرو گۆزەی مەی، هەروەها دەڵێت ئەمانە زۆر دلێرانە بەرگریان لە ماڵ و كەلوپەلیان كرد، چەندین سەربازی گریكیان كوشت، سوپای گریك پێویستی بە 7 ڕۆژ بوو بۆ تێپەربوون بە زەوی كاردۆخییەكان.
وا دیارە (زەینەفون) و سوپاكەی چیاكانی  زاخۆ (بێخێر) یان بڕیوە، دووچاری بەرگری كوردان بوونە بە تایبەتی لە دەشتی هەردوو قەزای سێمێل و زاخۆ..



     
        3- گرنگترین ڕواڵەتە شارستانییەكانی كوردستان
پێشتر  زانیمان كە كوردستان لانكەی یەكەمی پەیدابوونی شارستانییەت بووە و مرۆڤ لەم پێگە جوگرافیایەدا كشتوكاڵی دۆزیەوەكە بووە هۆی وەرچەرخانێك لە ژیانی مرۆڤایەتیدا و وای لێكرد كە كۆببنەوە و پێكەوە بژین و كۆمەڵگا بهێنن و پاشانیش مرۆڤ كەوتە رێكخستنی كۆمەڵگا و گەشەپێدانی ئامێرو كەرەسەكان و ئاڵوگۆڕی بازرگانی، هەروەها بووە سەرهەڵدانی بنەماكانی ئایینی، بۆ پڕكردنەوەی پێداویستییە هزرییەكانی مرۆڤ، بەڵام زیادبوونی ژمارەی دانیشتوان و سەركەوتنی مرۆڤ لە گەشەپێدانی هۆیەكانی بەرهەمهێنان و پاشانیش فێربوونی ئاودێری وایكرد بیر لە ناوچە و دەشتی فراوانتر بكاتەوە و كۆچی بۆ بكات، ئەوەبوو دانیشتوانی كوردستان بەرەو ناوەند و باشووری عێراقی  كۆچیان كرد، لەو ناوچانە چەندین مەڵبەندی گەورەی شارستانیێتی (شار) بنیاتنا و سیستەمی حوكمرانی دانرا، و نووسینیان دۆزیەوە.
ژمارەیەك لە توێژەرەوان لەو باوەڕەدان كە سۆمەریانەی لە باشووری عێراقدا شارستانییەتی پێشكەوتوویان بنیاتنا یەكێكن لە دانیشتوانی دێرینی كوردستان، ئەوانە دواتر ژمارەیان زیادی كردووە بەقۆناغ بەرەو باشووری عێراق كۆچیان كردووە، ئەمەش ماوەیەكی زۆری خایاندووە، بەڵگە شوێنەواریەكان راستی گواستنەوەی مەڵبەندە شارستانییەكان لە كوردستانەوە بەرەو باشووری عێراق دەسەلمێنن.
لە كۆتایی (هەزارەی پێنجەمی پ.ز) باشووری عێراق بۆتە مەڵبەندێك بۆ (ڕاكێشتنی دانیشتوان) ئیتر گوندەكان گەشەیان سەندوەو بوونەتە شارۆچكە و شار، هەر شارێك دەوڵەتۆكەی تایبەتی تێدا دامەزرا، پێیان وترا (دەوڵەتۆكەكانی شارە سۆمەریەكان). ئەو سەردەمە پێی وترا: (سەردەمی بەرەبەیانی بنەماڵە سۆمەریەكان) پاشان دەوڵەتی ناوەندی لە ناوەند و باشووری عێراق دەركەوت، لەوانەش: (دەوڵەتی ئەكەدی 2371 - 2230 پ.ز) بۆیە پاشتر دۆخەكە گۆڕا، ئەمجارەیان لە ناوەند و باشووری عێراقەوە دیاردە شارستانییەكانی وەكو نووسینی یاسا و سیستەمی حكومڕانی، بەرەو ناوچەكانی دراوسێی عێراق گوێزرانەوە لەوانەش (كوردستان).
دانیشتوانی (كوردستان) زۆر دیاردەی شارستانییان لە ئەكەدییەكان و بابلییەكان و ئاشورییەكان وەرگرت، ئەمەش سروشتی شارستانیە لە بەخشین وەرگرتن وكارلێككردن، وە بەهۆی دەوڵەمەندی خاكی كوردستان بە كەرەستە سەرەتاییەكانی بنیادنانی شارستانییەت وەكو بەرد و تەختە و كانزا، بە پێچەوانەوە ژینگەی (ناوەند و باشوور) لەم رووەوە تا ڕادەیەك هەژاریان پێوە دیاربووە..
هەمیشە خاكی كوردستان بۆتە سەرچاوەی كەرەسە سەرەتاییەكانی بنیادنانی شارستانییەت، بۆیە دانیشتوانی ناوەند و باشووری عێراق چ بەهۆی بازرگانی بێت یان بەهۆی داگیركردن و پەلاماردان بێت بەدەستیان هێناون.
بەهۆی لێكچوونی دیاردە شارستانیەكان لای دانیشتوانی كوردستان و دۆڵی دوو ڕووبار و ناوچەكانی دراوسێیان باس لەو دیاردانە دەكەین كە لە زۆربەی ناوچەكانی رۆژهەڵاتی نزیكدا هەبوون، ئەمەش لە میانەی باسكردنی دیاردە شارستانیەكانی (دۆڵی دوو ڕووبار)، بەڵام لەبەر ئەوەی ئایینی زەردەشتی تەنها لە كوردستان و ئێراندا بڵاوبووەتەوە و بە شێوەیەكی فراوان لە دۆڵی دووڕووبار و ناوچەكانی تر بڵاونەبۆتەوە، بە كورتی باسی لێوە دەكەین:


  ئایینی زەردەشتەكان:
میللەتانی هیند و ئەوروپیەكان، هەروەك دانیشتوانی دۆڵی میزۆپۆتامیا - دۆڵی دوو ڕووبار، دیاردە سروشتیە كاریگەرەكانیان دەپەرست وەكو (ڕۆژ و زەوی و هەوا... هتد) لە خواوەندەكانیان وەكو خواوەندی (تیشووب) بەرامبەر بە خواوەندی (ئەنلیل) لە دۆڵی دوو ڕووبار. و (شاوشكا) بەرامبەر (عەشتار) ی بابلی و خواوەندی ڕۆژ (میپرا). ئەم خواوەندە ڕۆڵی بەرچاوی لە هزری هیند و ئەوروپاییەكان بوو.

لە كۆتایی سەدەی حەوتەمی پ.ز، لە وڵاتی میدیا كەسێك بە ناوی (زەردەشت) دەركەوت، داوای لە خەڵكی كرد تەنها یەك خوا بپەرستن، ئەویش خواوەند (ئەهورامەزاد) یە كە خواوەندی (ڕووناكی و چاكە) یە. دانیشتوانی (میدیا) لە سەرەتا باوەڕیان پێ‌ نەكرد. بۆیە كۆچی كرد بۆ ڕۆژهەڵاتی ئێران، لە شاری (بەلەخ) و دەوروبەری بانگەوازەكەی بڵاوكردەوە.پاش دامەزراندنی دەوڵەتی ئەخمینی  لە ئێران، شا دارای یەكەم (522 - 486 پ.ز) ئایینی زەردەشتی كردە ئایینی فەرمی دەوڵەت، بۆیە ئایینی تازە لە نێو دانیشتوانی كوردستان و ئێران و ناوچەی تر بڵاوبووەوە.
بیروباوەڕی زەردەشتیان لەسەر بنەمای بانگەشەكردن بۆ چاكە و دووركەوتنەوە لە خراپە دامەزراوە.
(ئەهریمەن) بەلایەنەوە خواوەندی (شەڕوخراپە) یە شوێنكەوتوانیشی لە مرۆڤ هەیە. زەردەشت ئەوەشی ڕوون كردۆتەوە كە خوازیارانی (ئەهورامەزدا) وتا خواوەندی چاكە رووناكی و شوێنكەووتوانی سەركەوتن بە دەست دێنن بەسەر ئەهریمەن و شوێنكەوتوانی، بۆیە زەرادەشتی هەناوێكی گرنگ بووە بۆ باوەڕهێنان بە یەكتاپەرستی.
بیروباوەڕەكانی زەردەشت  لە تۆمارێكدا بە ناوی (ئاڤێستا) پیاوە ئایینەكانی زەردەشتی چەندین ڕاڤە و شرۆڤەیان بۆ داناوە. لە پەرستگاكانی نزایان دەخوێند نوێژیان دەكرد و ئاگریان بەردەوام لە گڕكردن بووە، چونكە ئەم ئاگرە توخمێكی پیرۆز بووە لە ئایینەكەیان.
ئەم ئایینە بە زۆری ئایینی چینی دەسەڵاتدار بوو، بۆیە لە ناو جەماوەری خەڵكیدا بڵاونەبۆوە وەك ئایینی (بوزا) بۆیە شوێنكەوتوانی كەم بووەوە، لەگەڵ دەركەوتنی ئایینی پیرۆزی ئیسلام زۆربەی لایەنگرانی زەردەشت هاتنە سەر ئایینی ئیسلام و ئێستاش ژمارەیەكی كەم لە ئێران (كە لە شاری یەزد كۆبوونەتەوە) و هیندستان لەسەر ئەم ئایینە ماون و لە پلەیەكی بەرزی گوێڕایەڵی و خاوێنی دان. شایانی باسە كە ئایینەكەیان لە ئایینە  داخراوەكان دەژمێردرێت.
