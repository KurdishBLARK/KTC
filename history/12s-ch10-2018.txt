

بەشى دەیەم

بزووتنەوەی ئیستعماری نوێی ئەوروپی لە نیشتمانی عەرەب
لەسەدەی نۆزدەو بەرهەڵستی عەرەب لە سەدەی
[19] و سەرەتای سەدەی [20] دا

أ- هاتنە ناوەوەی دەسەڵاتی بەریتانیا بۆ كەنداو و عێراق:-
مێژووی هاتنە ناوەوەی دەسەڵاتی بەریتانیا بۆ كەنداو بۆ سەدەی حەڤدەی زایینی دەگەڕێتەوە، ساڵى 1600ز بەریتانیا كۆمپانیای هیندی -خۆرهەڵاتی لە لەندەن دامەزراند بۆ ئەوەى ببێتە ئامرازێك بۆ بڵاوكردنەوەو جێگیركردنی سیاسەت و بەرژەوەندیەكانی بەریتانیا لەنزماییەكانى زەریاى هیندى و ناوچەكانى دەوروبەرى.
بەریتانیەكان لەكەنداودا (بەندەر عەباس) یان كرد بەمەڵبەندێكی سەرەكی چالاكییە سیاسی و بازرگانیەكانیان بۆ ماوەی زیاتر لە 150ساڵ.
كاتێك بایەخی ئەم بەندەرە ڕووی لە كەمیكرد لە ئەنجامى ئەو ئاژاوەیەى ناوچەكەى گرتبۆوە لەناوەڕاستى سەدەى (18) لەبەرئەوە بەریتانیەكان بنكەكانیان بۆ بەسرە گواستەوە،و لەساڵى 1763 دا بەریتانیەكان بارەگایان بردە(بوشەهر)، ئەو كاتەش كەبەرژەوەندیەكانی بەریتانیا لەهیندستان بەهۆی شۆڕشی فەرەنساو هێرشی ناپلیۆن بۆ میسر و هەڕەشەكردنی لەڕێگای هاتووچۆی بەریتانی لەخۆرهەڵاتدا كەوتە مەترسیەوە، بەریتانیا نرخ و بایەخی ستراتیژی كەنداوى بۆ دەركەوت بۆ پاراستنى دەسەڵاتەكەی لەهیندستاندا، لێرەوە بەریتانیا كەوتە هەوڵدان بۆ دەست بەسەرداگرتنی كەنداو ودواتریش بۆ هاتنە ناو عێراق، چونكە عێراق كەوتبووە سەر ڕێگای هیندستان.
گرنگترین بەرژەوەندیەكانی بەریتانیا لەعێراق بریتی بوون لە:-

1- بەرژەوەندییە ئابوورییەكان:-
    بەرژەوەندییەكانی بەریتانیا لە ڕووی ئابووریەوە دەگەڕێتەوە بۆ ساڵی1635، ئەو ساڵەی یەكەم كەشتی بەریتانی گەیشتە بەندەری بەسرە. لەساڵی 1733یشدا بەریتانیەكان بەمەبەستی سەرپەرشتیكردنی بەرژەوەندییەكانیان مەڵبەندێكی هەمیشەییان لەشارەكەدا كردەوە. سەرهەڵدانی شۆڕشی پیشەسازی بوو بەهۆی زۆربوونی ڕێژەی نێردراوەكانی بەریتانیا بۆ دەرەوە، ئەمەش پێویستی بە بازاڕ هەبوو بۆ ساغكردنەوەی كاڵا پیشەسازیەكان ، جگە لەمەش كردنەوەی نۆكەندی سوێس لەساڵی (1869ز) بوو بەهۆی كورتكردنەوەی ڕێگای هاتووچۆی نێوان خۆرهەڵات و خۆرئاوا و كەمبوونەوەی تێچوونی گواستنەوەی ئاوی. 
عێراق جگە لەوەی دانەوێڵەو خورماو خوری و پێستەی بۆ بەریتانیا دەنارد، بازاڕێكیش بوو بۆ ساغكردنەوەی بەرهەمەكانی بەریتانیا، ڕێگایەكی هاتووچۆش بوو كەلوپەلەكانی بەریتانیای پێدا تێدەپەڕی بۆ ئێران.هەروەها لە عێراقدا لقی چەند بانقێكی بەریتانی دامەزرا بۆ كار ئاسانی بازرگانی و بەرهەمهێنانی سەرمایەی بەریتانی.
دۆزینەوەی نەوت چالاكی دەوڵەتە ئەوروپاییەكانی بەتایبەت بەریتانیاو ئەڵمانیای لەعێراقدا زیاتر كرد لەپێناو وەرگرتنی مافى دەرهێنانی نەوت لەدەوڵەتی عوسمانی.پاش ململانێیەكی زۆر بەریتانیا و ئەڵمانیا و هۆڵەندا ڕێككەوتن لەسەر دامەزراندنی كۆمپانیای نەوتی توركی، كە مافی دەرهێنانی نەوتی لە دەوڵەتی عوسمانی پێدرا، بەڵام هەڵگیرسانی جەنگی یەكەمی جیهانی پرۆسەی دەرهێنانی نەوتی دواخست.

2- بەرژەوەندییە رامیارى و سەربازییەكان:-
بەریتانیا بایەخێكی زۆری بەپاراستنی ڕێگاكانی هاتووچۆی بازرگانی دەدا، بەتایبەتی ڕێگای هیندستان. بۆ ئەم مەبەستەش لەماوەی سەدەكانی حەڤدەو هەژدەدا ڕووبەڕووی پورتوگالییەكان، هۆڵەندییەكان، فەرەنسییەكان وەستایەوە، لێرەوە بەرژەوەندییە سیاسی و سەربازییەكانى بەریتانیا لەعێراق دەستی پێكرد.
سەرەتا بەریتانیا هەوڵی ئەوەیدا ڕوباری فورات بۆ هاتووچۆی نێوان دەریای ناوەڕاست و كەنداو بەكاربهێنێ، وئەوەبوو ساڵى 1861ز هینرى لینچ مافى بەڕێ خستنە كەشتى وەرگرت لە حكومەتى عوسمانى لە ڕووبارەكانى عێراقداو، خێزانى لینچ (كۆمپانیای كەشتیوانی بازرگانی دیجلەو فورات) دامەزراند. ئەم كۆمپانیایە ڕۆڵێكی گرنگی بینی لە چەسپاندنی بەرژەوەندییەكانی بەریتانیا لەعێراق دا.
 هەروەها بەریتانیا بایەخى دا بەدامەزراندنى ڕێگا نوێیەكانى كەبەعێراقدا تێدەپەڕین چونكە دەست بەسەر داگرتنی نۆكەندی سوێس لەلایەن فەرەنسییەكانەوە، هانی سەرمایەدارە ئینگلیزەكانی دا بۆ بیركردنەوە لەدۆزینەوەی ڕێگایەكی نوێ  تا بەربەركانێی نۆكەندی سوێسی پێبكەن. بۆ ئەم مەبەستە بەریتانیەكان لیژنەیەكیان دامەزراند بۆ لێكۆڵینەوە لە پرۆژەی ڕاكێشانی هێڵێكی ئاسن لەنێوان دەریای ناوەڕاست و كەنداو. بەڵام بەهۆی تێچوونی زۆری پرۆژەكەوە حكومەتى بەریتانی پرۆژەكەی پەسەند نەكرد. بەریتانیەكان دژی پرۆژەی هێڵی ئاسنی (بەرلین ــ بەغدا ـــ بەسرە)ش وەستانەوە كە ئەڵمانیـــا دەیویست ئەنجامی بدات.
هەروەها بەریتانیا بایەخێكی گەورەیدا بەدروستكردنی هێڵی بروسكەیی، تا لە ڕێی عێراق و كەنداو و ئێرانەوە بەهیندەوە ببەسترێتەوە.
 دەسەڵاتی بەریتانیا لە عێراق وردە وردە زیاتر دەبوو، تا وای لێهات دەستیان دەخستە نێو هەموو كاروبارێكی ناوخۆی عێراقەوە.
 هاتنە ناوەوەی بەریتانیا بۆ عێراق و كەنداو ڕووبەڕووی زۆر كۆسپ و تەگەرە بۆوە، وەك ڕووبەرووبونەوەى والی عێراق سلێمان پاشای بچووك (1808-1810ز) لەگەڵ نوێنەرى نیشتەجێى بەریتانیا لەعێراق (كلۆدیوس جیمس ریچ) كەنەیدەویست دەست لە كاروبارى ناوەوەى عێراق وەربدات.
بەڵام دەوڵەتى عوسمانى لە زۆركاتدا دەیویست بەرەنگارى چوونە ناوەوەى بەریتانیا ببێتەوە، بەڵام ئەم كێشەیەى ئەوەندە بە بایەخ نەگرتبوو ، لە هۆیەكانى سەرنەكەوتنى ئەم هەوڵانە لاوازیی حكومەتى عوسمانى و نەتوانینى بوو لە بەرهەڵستى بەرژەوەنیەكانى بەریتانیا بەهێزى سوپایی .
لەكەنداویشدا بەریتانیەكان تووشی بەرەنگاربوونەوەی خێڵە عەرەبیەكانی وەك (ئەلقەواسم) لە عومان و عەرەبەكانی مەسقەت و بەحرەین و قەتەرو كوەیت.
    مەترسی بەریتانیەكان لەپەرەسەندنی بەرهەڵستی عەرەبی لە لایەك و هەروەها مەترسی لەململانێی دەوڵەتە ئەوروپییەكان لەلایەكی تر پاڵی بە بەریتانیاوە نا كۆمەڵێك ڕێككەوتننامەی نا بەرامبەر لەگەڵ میر و شێخەكانی مەسقەت و بەحرین و كوەیت و قەتەر ببەستێت، بەمەبەستى مانەوەى دەسەڵاتى لە شێخ نشینەكاندا راگرتنى سەربەخۆیى فەرمانڕەواكان و بەستنەوەى رامیارى دەرەوەیان، بەڵام ئەم ڕێككەوتنانە نەبوون بەڕێگر لەبەردەم سەرهەڵدانی چەندین ڕاپەڕین دژ بە بەریتانیەكان.

ب - هاتنە ناوەوەی بەریتانیا بۆ میسر و بەربەرەكانێى گەلی میسر:-
    كەمكردنەوەی دەسەڵاتی(محەمەد عەلی) نەخشەكانی بەریتانیاى بۆ داگیركردنی میسر كۆتایی پێنەهێنا، چونكە بەریتانیا بەوردی ئاگاداری بایەخی میسر بوو، وەك بنكەیەك بۆ گواستنەوە و بازرگانی، بە تایبەتى دواى كردنەوەى نۆكەندى سوێس لە 1869ز.
   فەرمانڕەوای میسر خدێوی ئیسماعیل 1863 ــ 1879 ڕۆڵێكی گەورەی هەبوو لە ڕاكێشانی بەریتانیەكان بۆ دەست خستنە نێو كاروباری وڵاتەكە. خدێوی كابرایەكی زۆر دەست بڵاوبوو، پارەیەكی زۆری لەبانقەكانی ئینگلیز و فەرەنسا قەرزكردبوو، ئەمە دەرفەتی بۆ ئینگلیز و فەرەنسییەكان ڕەخساند تا بەبیانووی پاراستنی بەرژەوەندییە ئابووریەكانیانەوە، دەست بخەنە ناوكاروباری نێوخۆی میسرەوە.
   حكومەتى میسر لەسەرەتادا نیوەی بەشەكانی كۆمپانیای نۆكەندی سوێسی هەبوو، بەڵام خدێوی ناچاربوو كە بەشەكانی میسر لەنۆكەندەكە بفرۆشێت بۆ دانەوەی قەرزەكانی، بەریتانیا  ئەم دەرفەتەی قۆستەوەبۆ ئەوەی دەست بەسەر ئابوری میسردا بگرێت و بیخاتە ژێر دەستی سەرمایەدارەكانیەوە، پلانی خێرای دانا بۆ كڕینی بەشەكانی میسر و پلانەكەشی جێبەجێ بوو.
    دوای ئەوەی بەریتانیا بە  هاوبەشی لەگەڵ فەرەنسا نەخشەی پێویستیان دانا بۆ داگیركردنی وڵات.لەتشرینی دووەمی 1876 لیژنەیەكیان بۆ چاودێری كاروباری دارایی میسر پێك هێنا پاش ئەوەی خدێوی ئیسماعیل بێ توانایی خۆی لەدانەوەی قەرزەكان ڕاگەیاند. بەمجۆرە تا دەهات دەسەڵاتی بێگانە لە میسردا زیاتر دەبوو.
    كاتێك بەریتانیا هەستیكرد، كە كاتی دوور خستنەوەی خدێوی ئیسماعیل هاتووە ناچاریانكرد واز لەدەسەڵات بهێنێ  بۆ (خدێوی تۆفیق)ی كوڕی، كە ئەمیان زیاتر ملكەچی داواكانی بێگانە بوو. 
   لەئەنجامی هاتنە ناوەوەی ئەوروپی و خراپبوونی باری ئابووری و ناڕەزایی گەل وباجی قورس، سوپاییە نەتەوەییەكانی میسر پەنایان بردە بەر دامەزراندنی ڕێكخراوێكی سوپایی نهێنی كە دیارترین دامەزرێنەرەكانی(ئەحمەد عورابی و علی فەهمی) بوون ئەم ڕێكخراوە بزووتنەوەیەكی چەكداری بە سەرۆكایەتی(ئەحمەد عورابی) دژى بەریتانیا بەرپاكرد.
    ئەحمەد عورابی لە 9ئەیلولی 1881 دا داوای لەخدێوی تۆفیق كرد وەزارەتی (نوبار پاشا) هەڵبوەشێنێتەوەو وەزارەتێكی نوێ دابمەزرێنێت، هەروەها داوای زۆركردنی ژمارەی سوپا و دیاریكردنی دەسەڵاتی خدێوی و نەهێشتنی دەست خستنە ناوەوەی بێگانەی كرد بۆ میسر.خدێوی
 تۆفیق داواكاریەكانی عورابی جێبەجێكرد، وەزارەتێكی نوێ بەسەرۆكایەتی(شەریف پاشا) و دواتریش وەزارەتێكی نیشتمانی تر بەسەرۆكایەتی (مەحمود سامی بارودی) لەسەرەتای ساڵی1882دامەزراند، لەم وەزارەتەیاندا ئەحمەد عورابی كرا بەوەزیری جەنگ و دەریا.
بەریتانیا ڕایگەیاند كە نیشتمانپەروەرانی میسر و لەسەروو هەمووشیانەوە عورابی هەڕەشە لە بەرژەوەندیەكانی بەریتانیا دەكەن و ژیانی بێگانەكان لەمیسر دەخەنە مەترسیەوە ئامادەییشیان نیشاندا بۆ هاوكاریكردنی خدێوی توفیق بۆ لەناوبردنی شۆڕشەكەی عورابی. 
    هەروەها لەگەڵ فەرەنسییەكان بەهاوبەشی یاداشتێكیان دا بەحكومەتى میسری و تیایدا داوای دەست لەكار كێشانەوەی وەزارەتەكەو دوورخستنەوەی ئەحمەد عورابی كرا بوو بۆ دەرەوەی وڵات، بەڵام وەزارەتەكەی میسر ئەم داوایانەی ڕەتكردەوە.
بێگانەكان كە بیستیان پاپۆڕە جەنگیەكانی بەریتانیا هاتوونەتە ناو ئاوی ئەسكەندەریەوە لەشارەكە كۆبوونەوەو، لەحوزەیرانی1882بەهاندانی قونسوڵی بەریتانیا كەوتنە ئاژاوە نانەوە لەئەسكەندەرییە، سەرەنجام بەیەكدادان لەنێوان بێگانەكان و هاووڵاتیە میسرییەكان ڕوویداو چەند بێگانەیەك كوژران. قونسوڵگە بیانیەكان ئەم ڕووداوەیان كردە بیانوویەك بۆ سەرزەنشتكردنی حكومەتی میسر و داوای پاراستنی ژیانی بیانیەكانیان كرد. خدێوی تۆفیق ئەم بارەی بەهەلزانی و لەپایتەخیەوە چوو بۆ ئەسكەندەرییە تا لە كەشتیگەلی بەریتانیا نزیك ببێتەوە.
    دەوڵەتەئەوروپاییە گەورەكان بۆ تاووتوێكردنی بارودۆخەكە لەمیسر كۆنگرەیەكیان لە ئەستانبوڵ بەست. نوێنەری بەریتانیا بۆ چارەسەركردنی دۆخەكەو گەڕاندنەوەی ئارامی و ئاسایش داوای دەست خستنە نێو كاروباری میسر و پێویستی بەكارهێنانی هێزی كرد. لەتەموزی1882ز هێزێكی گەورەی بەریتانیا پەلاماری ئەسكەندەرییەى داو دەستی بەسەر داگرت و دواتر ئەم هێزە بەرەو قاهیرە بەڕێكەوت و لەئەیلولی هەمان ساڵدا توانیان لەشەڕی(تەل ئەلكەبیر) دا هێزەكانی میسر تێكبشكێنن، لەئەنجامدا ئەحمەد عورابی خۆیدا بەدەستەوە لەگەڵ هاوڕێكانیدا دران بەدادگاو سەرەتا فرمانی خنكاندنی درا، بەڵام دواتر فرمانەكە  گۆڕدرا بەدوورخستنەوەی یەكجاری لەمیسر.
     هەر چەندە بزووتنەوەی ڕزگاری میسر ماوەیەك تووشی شكست و بێهێزی بوو بەهۆی تێكشكاندنی شۆڕشەكەی عورابییەوە، بەڵام چالاكی نیشتمانی بەنهێنی بەردەوام بوو،(مستەفا كامل) لەدیارترین ڕێبەرانی ڕزگاری میسر بوو. تادەهات بزووتنەوەی نیشتمانی لەمیسر زیاتر پەرەی دەسەند و لەساڵی 1907ز بەسەرۆكایەتی مستەفا كامل(حزبی نیشتمانی ــ حزب الوگن) دامەزرێندرا، لەگرنگترین ئامانجەكانی ئەم حیزبە داواكردنى دەرچوونى داگیركەران لەووڵات و بەرهەڵستى داگیركەرانى بەریتانیا بوو. دوای مردنی مستەفا كامل لەساڵی1908(محەمەد فەرید) بوو بەسەرۆكی حیزبەكە.
 كودەتای عوسمانی ساڵی1908دەنگدانەوەیەكى زۆری هەبوو لەسەر ڕەوتی ڕووداوەكانی میسر، چونكە نیشتمانپەروەرانی هاندا تەوژمێكی نوێ بەچالاكیەكانیان بدەن و چەندین خۆپیشاندانیان سازكرد، حزبی نیشتمانی داوای كشانەوەی هێزەكانی بەریتانیا و دانانی دەستوورێكیان دەكرد بۆ میسر، بەڵام بەریتانیا بە توندی ڕووبەڕوویان بوویەوە، ئەمەش وای لەنیشتمانپەروەران كرد پەنا ببەنە بەر شێوازی تێكۆشانی نهێنی و سەرەنجام كۆمەڵەیەكی نهێنییان بەناوی (كۆمەڵەی وەردانی) دامەزراند كەبەیەكەم كۆمەڵەى فیداكارانەى نهێنى دادەنرێت لەمیسر بۆ بەرهەڵستی داگیركاران و نۆكەرانى.بەریتانیا بەبیانووی هەڵگیرسانی جەنگی یەكەمی جیهانیەوە لە18كانوونی یەكەمی1914دا جاڕی پاراستنی میسری دا.
