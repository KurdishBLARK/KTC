


بەشی هەشــتەم 



یەكەم:
شارستانییەتی ئەورووپا لە سەدەكانی ناوەڕاستدا 


سەدەكانی ناوەڕاست لە مێژووی ئەورووپادا بەو سەردەمە دەگوترێت كە دەكەوێتە نێوان كۆتایی هاتنی سەردەمی كۆنەكان كە هاوكات لەگەڵ روخاندنی ئیمپڕاتۆریەتی ڕۆمانی لە ڕۆژئاوا لە ساڵی 476 زایینی و هەتا سەرەتای سەردەمی بوژانەوە (ڕێنیسانس) لە سەدەی چواردەیەمی زایینی . واتا سەدەكانی ناوەڕاست نزیكەی هەشت سەدەی لە دیرۆكی ئەوروپادا خایاندوە شارستانی گەلانی ئەورووپا ئەو سەردەمە ئەوەندە گیرۆدەی بەسەرچو و بۆشایی و میراتی هزری سەردەمی كۆنەكان و ئالوودە و وابەستەی دەسەڵاتی رۆحی ئایینی و كەنیسە بوو بەڕادەیەك هەڵكشانی بەشێنەیی وگەشەكردنی سنوورداربوو. بەگوێرەی ژیارو پێشكەوتنی شارستانییەتی ئیسلامی نەبوو.
بەڵام زەمینەیەكی لەباری بۆ بووژانەوەی ئەورووپا پێكهێناوە، كە دواتر لە سەردەمی نوێدا پێشكەوتنی  شارستانیانەی گەورەی لێكەوتەوە كە كاریگەری بۆ سەر هەموو جیهان هەبوو.



        بەندی یەكەم: ئایین و كۆمەڵگای ئەورووپی:

   
 1-  كلێسەی مەسیحی (كریستیان):
ئایینی مەسیحی وەكو ئایینی ئاسمانی لە فەلەستین دەركەوتووە و پەیامبەر و موژدەبەرو  بەخشی ئایینەكە حەزرەتی (مەسیح) (سڵاوی خوای لێبێت) بۆ ڕێگرتن لە خراپەكاری و ستەم و بێ باوەڕی و بڵاوكردنەوەی یەكتا پەرستی و تەبایی و خۆشەویستی لەنێو مرۆڤدا و هەوڵ و كۆششی بەردەوامی كردووە.
مەسیحەت بەخێرایی لەنێو هەرێم و ناوچەكانی سنوری دەسەڵاتی دەوڵەتی ڕۆمانی دا پەرەی سەند و بڵاوبۆوە خەڵكێكی زۆر باوەڕیان پێهێنا، پاش سێ سەدە لە دەركەوتنی، ئیمپڕاتۆریەتی ڕۆمانی وەكو ئایینێك دانی پێدانا. ئیتر ئەو چەوساندنەوەو ئازار و مەینەتیانەی  بڕوادارانی مەسیحی لەسەر دەستی دەسەڵاتدارانی ڕۆمانی گیرۆدەی بوو بوون كۆتایی هات. لەساڵی( 438 زایینی )ئاینی مەسیحی وەكو تاكە ئایینی ڕەوا لە ئیمپڕاتۆریەتی ڕۆمانی ڕێی پێدراو بتپەرستی قەدەغەكراو، بەمەش ئایینی مەسیحی بوو بە پێكهێنەر و ئاراستەكەری سەرەكی شارستانی ئەوروپای ئەو سەردەمە. كڵێسە لە ئایینی مەسیحی دا شوێنی خوداپەرستی و پاك بوونەوەیە لە تاوان، لە سەرەتای بڵاوبوونەوەی ئاینەكە و لەگەڵ زۆربوونی بڕواهێنەران كڵێسەكانیش زۆربوون كە بەڕێوەبردنی كاروباریان لە سەرەتادا سادە و بێ كێشە بوو.
بەڵام پاش ئەوەی ئاینەكە لەزۆر جێگەی بڵاوبۆوە و كەوتە ژێر كاریگەری بیروباوەڕ و سروتە خۆجێیەكانی ئاینەكانی دیكە بەرە بەرە ئاڵۆزی لە ڕێكخستنەكانی كڵێسە دروست بوو . وای لێهات هەر كڵێسەیەك سەرۆكێكی هەبوو كە پێیان دەگوت (ئەسقوف) و ژمارەیەك قەشە هاوكاریان دەكرد.

 2- دەركەوتنی پاپایەتی :
لە سەردەمی ئیمپڕاتۆریەتی ڕۆمانی لەنێو كڵێسەكانی مەسیحی دا، كڵێسەی ڕۆما خودان پێگەیەكی تاقانە و تایبەت بوو، ئەویش لەبەرئەوەی لە پایتەختی ئیمڕاتۆریەت بوو، هەروەها شیاوی و باڵادەستیەكەشی لە هەندێك دەقی ئایینی و كەلتووری مەسیحی دا سەلمێندرابوو.
كڵێسەی ڕۆما وەكو كڵێسەی دایك تەماشا دەكرا بەو پێیەی (بطرسی یەكەم) كە یەك لە یاوەرانی مەسیح بوو ماوەیەك سەرۆكی كڵێسەی رۆما بوو و پیرۆزی و بەرەكەتی و دوای خۆی بەجێنشیشینەكانی بەخشی.
لەساڵی 451 زایینیەوە نازناوی (پاپا) یان (خزمەتكاری خزمەتكارانی خوا) بە ئەسقوفی رۆما گوتراوە و دابەشبوونی دەسەڵاتی ئیمڕاتۆریەتی ڕۆمانی و لاوازبوونی وایكرد دەسەڵاتی پاپاكانی ڕۆما پەرەبسێنێ و هەرچی كاروباری ئایینی كلێسەكانی مەسیحی ڕۆژئاوا هەبوو لەلایەن پاپاوە سەرۆكایەتی و رابەری دەكرا یەكەمین پاپاش (لیۆ) ی یەكەم بوو.
لە بەناوبانگترین پاپاكانی ئەو سەردەمە (كلمنتی یەكەم، سیلڤستەری یەكەم، گریگۆری گەورە)  (590-640) زایینی.

3- ڕەبەنی
ڕەبەنی وەكو دیاردەیەكی ئاینی مەسیحیەت هەر لە سەدەی سێیەمی زایینییەوە دەركەوتووە، هەرچەندە ژیانی خوداپەرستی بە تەنها و لە چۆڵەوانی دوركەوتنەوە لە ئاوەدانی بۆ پاككردنەوەی رۆح، ریشەیەكی رۆژهەڵاتی هەیە و لە شارستانییەتە كۆنەكانی هیند و چیندا. پەیڕەوكەرانی هەبوون، بەڵام لە ئایینی مەسیحی دا بەتایبەتی لە سەرەتای سەدەكانی ناوەڕاست دا پەرەی سەند و بوو بە بەشێك لە ژیانی ئایینی، بەگشتی دەتوانین ئاماژە بەوە بكەین كە بڕوای پتەوی ئاینی و خۆ ڕزگاركردن لە چەوساندنەوە و قەرەبوو كردنەوەی شكست هێنان لە ژیان گرنگترین هۆكارەكانی سەرهەڵدانی ڕەبەنایەتی بوو.
بەدیارترین ڕەبەنەكانی سەدەكانی ناوەڕاست بڕوادارێكی میسری بووكە ناوی (باخۆمیۆس بوو 286 – 346 زایینی)ە كە بە ڕێكخەری ژیانی ڕەبەنایەتی دادەنرێت، چونكە بەخۆیی و كۆمەڵێك لە هاوڕێكانی بڕیاریان دابوو پێكەوە بژین و وازلە گۆشەگیری و تەمبەڵی بێنن و ئیش بكەن و دوور لە ئاوەدانی لە دێرێكدا پێكەوە خواپەرستی بكەن و خودان پێڕەو ڕێسای خۆیان بن . بەم جۆرە ژیان لە دێرەكان بوو بە ڕوخساری دیاری ڕەبەنایەتی.
جگە لە باخۆمیۆس هەریەكە لە قەدیس بازل و (قەدیسی بەندكت) و لەنێو ناوە دیارەكانی ژیانی ڕەبەنایەتین.


4-  بیریارانی ئاینی مەسیحی 
پاش ئەوەی ئایینی مەسیحی لە دەوڵەتی ڕۆمانی دا بڵاوبۆوە و بڕوا پێهێنەرانی زۆربوون . لە نێوانیاندا چەندان كەسایەتی ئایینی دەركەوتن كە ڕۆڵی گرنگیان بینیوە لە پەرەدان بەبیری ئایینی مەسیحی و هەوڵیان داوە شیكردنەوەی خۆیان هەبێ بۆ ژیان .
قەدیس ئۆگستینی (354 – 430 زایینی ) لە دیارترین بیریارانی مەسیحییە كە لە سەرەتای سەدەكانی ناوەڕاست بیرو بۆچوونەكانی خۆی دەربارەی ئاین و ڕابردووی ژیان دەربڕیوە، بەناوبانگترین كتێبەكانی (دانپێدانان)  (Confessions) و (شاری خوا) (The city of God)، كە لە كتێبی دووەم دا باسی ئەوە دەكات كە مرۆڤ لەژیانی دا هاووڵاتی دوو شارە یەكەمیان (شاری زەوی و ئەوی تریان شاری ئاسمان (خوا) )كە شاری یەكەم نموونەی خراپەكاری و دەسەڵاتی مەسیحە. هەر بەو پێیە ئۆكستینی لێكدانەوە بۆ هۆكاری لاوازی و ڕووخانی دەوڵەتی ڕۆمانی دەكات.
پاپا گریگۆری یەكەم( 590-604  ز)كە بە پیاوێكی خێرەمەند و ڕۆشنبیری سەردەمی خۆی دادەنرێ لە ژیانیدا زۆرتر وەكو پاپایەكی شارەزایی   ئایینی مەسیحی ناسراوە، بەڵام چەندان كتێبیشی نووسیوە لەوانە كتێبی (گفتوگۆكان) كە باسی ژیانی ئاینی دەكات.










     بەندی دووەم: زانست و ڕۆشنبیری
لە سەرەتای سەدەكانی ناوەڕاستدا، ئایینی مەسیحی بەجۆرێك لە ئەوروپا بڵاوبووبۆوە. كە بوە هۆی كۆتایی هێنان بە بتپەرستی، بۆیە لەو كاتەوە قۆناغێكی هزری نوێ لە مێژووی ئەوروپا دەست پێدەكات. كە ئەدەبی مەسیحی جێی ئەدەبی كلاسیكی (یۆنانی و ڕۆمانی) دەگرێتەوە، بۆ ماوەیەك زانست و هزر و فێربوون پووكانەوە و پەڕاوێز بوونیان بەخۆوە دیت و هەرچی لەو بوارەشدا هەبوو دەبوو لە خزمەت كڵێسە دابێ.
لە سەدەی هەشتەم و سەرەتای سەدەی نۆیەمی زایینی دا لە ئەوروپا هەندێك مەڵبەندی ڕۆشنبیری دەركەوتوون و دیارترن هەوڵ و هەنگاوی لێبڕاوانە لەو بوارەدا خۆی لە ڕابوونێكی ڕۆشنبیری دادەبینیتەوە كە بە (بوژانەوەی كارۆلەنجی) بەناوبانگە، دەوڵەتی (كارۆلەنجی) كە لە بەشێكی بەرچاوی ئەوروپای رۆژئاوا دەسەڵاتدار بوو، لە سەردەمی شارلماندا (768-814 زایینی) گرنگی زۆر بە زانست دراوە، شارلمان بۆخۆی هانی زانایانی داوەو پشتگیری كردوون . بوژاندنەوەی كارۆلەنجی هەرچەندە درێژخایەن نەبوو، بەڵام یەكەمین هەوڵ بوو بۆ تواندنەوە و گونجاندنی توخمی ڕۆشنبیری جیاجیای كلاسیكی و جەرمانی و مەسیحی لەیەك بۆتە و كایەدا.

 1- مەڵبەندەكانی ڕۆشنبیری:
لە سەرەتای سەدەكانی ناوەڕاستدا، لە ئەوروپا ڕۆشنبیری برەوێكی وای نەبوو، بەڵام لەسەدەی نۆیەمی زاینییەوە هەنگاوی هەڵێنا، هەندێك شاری ئەوروپا بزاوتێكی فێربوون و زانینیان لێ دەركەوت و زاناكان لەدەوری كۆبوونەوە، شاری سالرنول لە ئیتالیاو شارەكانی فولدا لە ئەڵمانیا و پاریس و شارتز لە فەڕەنسا لە دیارترین مەڵبەندەكانی ڕۆشنبیری ئەوروپا بوون. كە لەوێ و لەشوێنی جیاجیای دیكەی ئەوروپادا و لە كڵێسەكاندا بەرەبەرە قوتابخانە دەكرانەوە و قوتابیان تێدا فێری خوێندەواری و زانین دەبوون.

















  2- فەلسەفەی قوتابخانەیی (سكولاستیك).
(فەلسەفەی قوتابخانە) فەلسەفەی مەسیحی سەدەكانی ناوەڕاستی ئەوروپایە، پێی دەگوترا قوتابخانەی، چونكە لە قوتابخانەكانی ئەوكاتەی ئەوروپا دەخوێندرا.
(قەدیس ئەنسلم ئوف كنتربری) كە لە ساڵی 1109 زایینی كۆچی دوایی كردووە، بە دامەزرێنەر و بناغەی داڕێژەری فەلسەفەی قوتابخانەی دادەنرێ، (ئەنسلم) پیاوێكی ئایینی مەسیحی بوو فەیلەسوفێكی هەڵكەوتووی سەردەمەكەی خۆی بوو، هەوڵی دەدا بوونی خواو ڕازەكانی ئاینی مەسیحی بە بەڵگەی لۆجێكی عەقلانیانە بسەلمێنێ.
فەیلەسوفانی ئەو سەردەمەی ئەوروپا لە هەوڵی گونجاندنی فەلسەفەدا بوون لەگەڵ ئاینی مەسیحی و دەیانویست لەگەڵ یەكیان بسازێنن، لەو پێناوەدا هەر لە سەرەتای سەدەی سێزدەهەمی زایینی لە ئەوروپا بەرەبەرە نووسراوە فەلسەفییەكانی ئەرستۆ وەرگێڕدرانە سەر زمانی لاتینی و دواتر كتێبە فەلسەفیەكانی فەیلەسوفی ئیسلامی (ئیبن روشد) وەرگێڕدرا بۆ زمانی لاتینی و وێرای كتێبەكانی ئەرستۆ پێگەیەكی بەرچاویان لە زانكۆكانی ئەوروپا پێ بڕا.
تۆما ئەكوینی( (1225-1274) زایینی) یەكێك بوو لە فەیلەسوفە بەناوبانگەكانی ئەوكاتەی ئەوروپا. لە كتێبە بەناوبانگەكەیدا كە بەناونیشانی (پوختەی لاهوت)، شی كردنەوە قوڵی بۆ بیروباوەڕی كڵێسەی كاسۆلیكی كردووەو هەوڵی داوە بیرو بۆچوونەكانی ئەرستۆ لەگەڵ ڕێنماییەكانی كەنیسە بگونجێنێ.
فەلسەفەی قوتابخانە هەر لەماوەی سەدەكانی ناوەڕاستی دا بەردەوام بوو، لە سەدەی چواردەی زایینی یەوە ئیتر بەرەو پوكانەوە چوو.

 3-  هونەری بیناسازی:
لە سەدەكانی ناوەڕاستدا، كاری بیناسازی بایەخ و گەشەكردنی بەخۆوە بینیوە و بە هونەرێكی ئەندازەیی جوان خۆی نواندوە. ئەمەش بەتایبەتی لە تەلار و كۆشك و باڵەخانە ئایینیەكاندا دەردەكەوێ، بەتایبەتی (كاتدرائیەكان)كە لە سەرانسەری ئەوروپادا دروست كرابوون.
شێوازێكی گرنگی بیناسازی ئەو سەردەمەی ئەوروپا (ئەندازیاری ڕۆمانسی) كە زیاتر بۆ دروستكردنی كڵێسەكان بەكاردەهات و بنمیچی لە كەرپووچ دروست كراو دیواری ئەستوور بوو هەیوانێكی سەرەكی هەبوو، كە لە هەردوو لاوە دوو ڕێڕەوەی تەسكی پێدادەهات كە دینگە و پایەی گەورەیان لەنێواندا هەبوو، بۆئەوەی بنمیچەكە ڕابگرێت. و كەوانەیەك سەری دینگەكانی بەیەك دەگەیاند و لە كڵێسای ڕۆمانسی دا پەنجەرەی بچوك هەبوو ئەمەش بۆ پاراستنی بەهێزی دیوارەكان بوو.
جۆرێكی دیكەی ئەندازیاری بیناسازی بریتی بوو لە هونەری بیناسازی (قوتی) (القوطیین) كە بەنێوی قوتەكان كرابوو ( یەكێكن لە میللەتانی كۆنی ئەوروپا) ئەمەش بریتی بوو لە تەلاری مەزن و بڵند و هۆڵ و پەنجەرەی گەورە لەخۆدەگرێ، و لەو جۆرە بیناسازیە فراوانەدا دیواری ئەستوور نییە، بەڵكو  زیاتر دینگە بەكارهاتووە لەگەڵ كەوانەی بنمیچی و شوشەی تاریك بۆ پەنجەرەكان. و ئەو دیوارانەی كە تێیدان بە وێنە و نووسراوی جیا جیا دەڕازێنرێنەوە و كۆشكەكەش بڵند و بەرز دەكرا، دیارە ئەمەش هۆكاری ئایینی لەپشت بوو بۆ ئەوەی دەروونی مرۆڤ هەست بە مەزنی و هەڵكشان و هەیبەت بكات.

  4- دەركەوتنی زانكۆكان:
وشـەی زانكۆ (University)  لە سەرەتادا، لە سەدەكانی ناوەڕاستدا، بەشێوەیەكی گشتی و بەرفراوانی بەكاردەهات، هەر بۆ گردبوونەوەی مامۆستایان و مەڵبەندەكانی زانست بەكار نەدەهات، بەڵكو بۆ رێكخراو و سەندیكای جۆراوجۆری بازرگانی و پیشەیش بەكاردەهات، گردبوونەوەی مامۆستاو قوتابیان لە دەوری یەكدی كۆمەڵێك یان سەندیكایەكی لێ پێك دەهات، بە تێپەڕینی كات ناوی زانكۆ هەر بەو جۆرە ڕێكخراوانە دەگوترا كە سیستەمێكی فێربوونی نوێی هەبوو.
كۆبوونەوەی زانكۆدەوری بەدوو شێوە پێك دەهات، یان مامۆستایەكی بەناوبانگ قوتابی كۆدەبوونەوە یان قوتابیان بۆخۆیان كۆمەڵ دەبوون و مامۆستایەكیان بەكرێ دەگرت.
بەرەبەرە زانكۆ ئیدی چوارچێوەیەكی زانستی لەخۆگرت و بووبە دامەزراوەیەكی دیاری كۆمەڵگا كە پێویست بوو قوتابی لە میللەتانی جۆراوجۆر لەخۆوە بگرێ و دەبوو لقێك لە لقەكانی زانستی لێ بخوێنرێ و دەستەیەك لە مامۆستایانی پسپۆڕ وانەی تێدا بڵێنەوە.
بەم جۆرە زانكۆ بەناوبانگەكانی ئەوروپا لەكۆتاییەكانی سەدەكانی ناوەڕاست دەركەوتن، وەكو زانكۆی پاریس ساڵی 1200 زایینی دواتر زانكۆی ئۆكسفۆرد و كمبرج ....هیتر . لە زانكۆكانی ئەوكاتەدا لایەنی زمان و ئەدەب و زانستەكان دەخوێندران، دەبوو قوتابی بە بیرو هزرێكی فراوان و گوێگری چاك بێ و زانیاری لەبیر بمێنێ و خاوەن ڕامان و ئەندێشە بێ و ڕێز لە مامۆستایانی دەزگا زانستیەكان بگرێ و ئیدی خولیای بكەوێتە سەر خوێندنەوە و فێربوون و بە پیرۆزیان بزانێ، كاری زانستیانەیە و سووربوونی بەردەوامی نەوە لەدوای نەوە، میللەتانی ئەوروپا و فراوانی و باڵابوونی ژیانی زانكۆیی بوو، ئەوروپای گەیاندە ئەمڕۆ بەم شێوەیە پێشیخست.

















بەشی دووەم: 



شارستانییەتی ئەوروپا لە سەردەمی ڕێنیسانسی دا 






















        یەكەم: سەردەمی ڕێنیسانس:
ڕێنیسانس(Renaissance)كە بە واتای بوژاندنەوە یان زیندووكردنەوە دێت، لەمێژووی ئەوروپادا بەو سەردەمە دەگوترێت كە كۆتایی سەدەكانی ناوەڕاست و سەرەتای سەردەمی نوێ دەگرێتەوە، كە هەر لە سەدەی چواردەهەمەوە تا سەدەی حەڤدەیەمی زایینی دەخایەنێ، بۆیە بە سەردەمی بوژانەوە ناونراوە، چونكە ئەوروپا لەو سەردەمەدا بوژانەوەیەكی بەرچاوی بەخۆیەوە بینی و سەرهەڵدان و گەشەكردنی نوێی لەبواری بیر و داهێنان دا تێدا هاتە كایەوە. 
دەشێ بەشێوەیەكی گشتی بڵێن بوژانەوەی ئەوروپا ئەوكاتە سەرجەم بوارە جۆراوجۆرەكانی ژیانی سیاسی و ئابووری و كۆمەڵایەتی و هزری گرتەوەو وای كرد سەردەمی ڕێنساسـی كۆتایی سەردەمێك و دەستپێكی سەردەمێكی دیكە بێ.




        دووەم: تایبەتمەندییەكانی سەردەمی ڕێنیسانس:
1- سەرەتاكانی دەست پێكردن و پێشڕەویكردنی بوژانەوەی ئەوروپی لە شارەكانی ئیتاڵیاوە سەرچاوەی گرت و بە ئەوروپادا بڵاوبووەوە دواتر كاریگەری بەسەر هەموو دنیاوە بەجێهێشت.
2- ڕێنیسانس وەكو بزاوتێكی هەمەلایەنەو گشتگیر و ئەنجامی ژیانی شارنشینی و پێویستییەكانی بەرەوپێشچوونی بواری كۆمەڵایەتی و ئابووری و خەڵك بوو.
3- ڕێنساس پێگەی عەقڵی لە ژیان دا بەرز نرخاند و خستییە ئەو خانەیەی كە شایانیەتی، وەگەڕخستن و ئاڕاستەكردنی عەقڵیش ئەوكاتە پێویستی بە دووركەوتنەوە لە خەیاڵ و ئەفسانە و شتی ناڕاست هەبوو.
4- گرنگیدان بە سروشت و تێڕامان لە جوانی و سروشت كە دواتر ڕێی خۆشكرد بۆ هەستكردن بە خود و هەوڵدان بۆ بەرجەستەكردنی خود لە خوێندنەوەی دەوروبەردا.
5- دەركەوتنی بزاوتی مرۆڤایەتی(Humanism) كە گوزارشتێكی ڕوون لە سەردەمی ڕێنساس دەكات، مرۆڤایەتی واتە ئەو كەسەی كە گرنگی بە ڕۆشنبیری دەدا و تێی دەگات، ئەویش وەكو ئەنجامێك بۆ گرنگیدان بە عەقڵ و تێگەیشتنی لە ڕەوشی گەشەكردنی مرۆڤایەتی دا، تایبەتی ڕۆشنبیری سەردەمی كلاسیكی (یۆنانی و ڕۆمانی) كە بوارە جیاجیاكانی زمان و ئەدەب و فەلسەفە و مێژووی یۆنانی و ڕۆمانی دەگرێتەوە . هەر لەو كاتەوە ئەو بەشدارییە بە مەعریفەی مرۆڤایەتی ناسران.
         

         سێیەم: هونەری سەردەمی رێنیسانس:
هونەر هەر لە كۆنەوە بەهاو بایەخی ‌ لەلای مرۆڤ هەبووەو لەڕێیەوە پەیامی قۆناغە جیاجیاكانی گەیاندووە، یەك لە دیارترین لایەنە پێشكەوتووەكانی بوژانەوەی ئەوروپی هونەری سەردەمی ڕێنسانسە چ پەیكەرتاش یان نیگاركێشی یان بیناسازی بێت.
لە دیارترین هونەرمەندانی ڕێنیسانس لە ئیتاڵیا شێوەكار (جیوتو) (1276-1337 ز ) بوو كە هونەرمەندێكی بەناوبانگی سەردەمەی خۆی بوو . كە شێوازێكی لە وێنەكێشان دا بەكاردەهێنا پشتی دەبەست بە ڕەنگە زەیتیەكان لەسەر دیوارەكە بە گەچی خاو دەیڕازاننەوەو گەر وێنەكە تیشكی ڕۆژ و با و باران لێی نەدابا بۆ ماوەیەكی زۆر لەسەر دیوارەكە دەمایەوە، زیاتر دیواری ناوەوەی كڵێساكان بەو وێنانە دەنەخشێنراو هەندێكیان دوای سەدان ساڵ هەر جوانی و بریقەداری خۆیان لەدەست نەدا.
(لیۆناردۆ داڤنشـی) (1452-1519 ز) بەیەك لە مەزنترین داهێنەرانی سەردەمی خۆی دادەنرێ، ئەو وێنەكێش و ئەندازیاری بیناساز و میكانیك و زانایەكی سروشت و هەڵكەوتوویەكی ئیتاڵیا بوو.
داڤنشـی لە هونەرەكەیدا دەیویست لە نهێنیەكانی تێبگا و بەرجەستەی بكا و شی بكاتەوە، لێهاتوانە توانی جوانی لەسەر تابلۆیەكانی بنەخشێنێ، هەتا سەردەمی داڤنشی، وێنەكێشان زیاتر لەسەر دیوار دەكرا و مۆركی ئایینیانەی بەسەردا زاڵ بوو، بەڵام بەرەبەرە خۆ رزگاركردن لەو كۆتانە بوو بە سیمایەكی هونەری ڕێنسانس و تابلۆی چوارچێوەدار كە بشێ هەڵبگیرێ و بگوازرێتەوە، و هەریەكە لە تابلۆكانی جۆرێك چێـژ و قەشەنگی تێدابوو. لەكارە هونەرییە نەمرەكانی داڤنشی دەكرێ ئاماژە بە تابلۆی (مۆنالیـزا) یان (جۆكەندە) بكەین كە زۆربەمان پێـی ئاشناین، ئێستاش لە مۆزەخانەی (لۆڤەر) لە فەرەنسا پارێزراوە، كە گوزارشتێكی هونەریانەوە و دەست ڕەنگینانەی زەردەخەنەی ئافرەتێك كردوە كە ئاوێزانی نیگایەكی تەماویە.
جگە لە داڤنشی داهێنانی دیكە لە بوارە جیاجیاكاندا زۆرن و ئەمەش وای كردووە ئەو بەناوبانگترین كەسایەتی سەردەمی ڕێنسانس بێ.
(مایكل ئەنجیلۆ) (1475-1564 ز) هونەرمەندێكی پەیكەرتاش و نیگاركێش سەردەمی ڕێنساسە، پەروەردەو كەسایەتیەكەی لە داڤنشی جیابوو، زیاتر بە پەیكەرتاش نێوبانگی دەركردبوو، زۆرتر بابەتە هونەرییەكانی خۆی لە تەورات وەردەگرت و وێنە و پەیكەری پێغەمبەرانی جوو كەسایەتییە ئەفسانەییەكانی مێژووی كۆنی دروست دەكرد. لە هونەری (مایكل ئەنجیلۆ) گرنگییەكی بەرچاو بەبەژن و لەش و لاری مرۆڤ داوەو زۆرجار بەڕووتی لە تابلۆ كۆنەكانی خۆیدا بەرجەستەی كردووە.
پەیكەری (داود) یەك لە دیارترین كارە هونەرییەكانی ئەنجیلۆیە كە لەبەردی مەڕمەڕ دروست كراوەو سێ ساڵ كاری لەسەر كردووە، هەروەها دروستكردنی كڵێسای قەدیس (بطرس) لە ڤاتیكان دروستی كردون كە سەرگوزشتە و دیمەنەكانی بونیادنانی دنیا و لافاوی سەردەمی نوح و ڕۆژی دوایی (قیامەت) لەخۆ دەگرێ لە نموونەی دیاری كارەكانی ئەنجیلۆن .

 
        
        چوارەم: ئەدەب لە سەردەمی ڕێنسانس:
لە سەردەمی ڕێنساسدا بوارە جیاجیاكانی ئەدەب گەشانەوەیان بەخۆوە دیت و زۆر بەرهەمی ناوازە لەو وەختەدا  نووسراون ئێستاش لە ئەدەبی جیهانیدا جێگای شایستە و تایبەتیان هەیە، زۆر لە مێژوونوسان پێیان وایە دەسپێكی ڕێنسانس لەبەر هەمە ئەدەبیەكاندا خۆی نواندووە.
(دانتی)  (1265-1321ز) یەكێك بوو لە ئەدیبەگەورەكانی ئیتاڵیای سەردەمی ڕێنسانس بوو، هەرچەندە زمانی سەردەم لاتینی بوو، بەڵام دانتی زمانی نەتەوەیی بەرز دەنرخاند پێی وابوو زمانی نەتەوەیی بۆی هەیە لە پێشكەوتنی ڕۆشنبیری كۆمەڵگادا ڕۆڵێكی بەرچاو بگێڕێ، هەر بۆیە بانگەشەی كرانەوەی لە زمانە نەتەوەییەكانی ئەوروپا كردووە، وای دەبینی زمانی خەڵكی ڕەمەكییە لە هەر وڵاتێكدا بۆیە دەشێ نووسین بەو زمانانە هەربمێنی و هەبێ و خوێنەری زیاتری لە دەوری كۆببێتەوە.
شاكاری بەنێوبانگی دانتێ كتێبی (كۆمیدیای یەزدانییە ) كەوا تیایدا خەیاڵی شاعیرانەی تێكەڵی بیروباوەڕی ئایینی كردووە و، وێنەیەكی ڕوونی بەهەشتی و دۆزەخی كردوە، و مێژوونووسان پێیان وایە دانتی، لەو بەرهەمە ئەدەبییەدا كەوتۆتە ژێر كاریگەری هەندێك لە هزرمەندانی ئیسلامی سەردەمی خەلافەتی عەباسی .
ئەدیبێكی دیكەی ئەو سەردەمە (بەترارك) (1304-1374) بوو، هەرچەندە كاریگەری دانتی بەسەرەوە بوو، بەڵام لاسایی كەرەوەی نەبوو، ئەو بەقەد دانتێ هۆگری پێشینان نەبوو، پێی وابوو پێویستە ڕۆشنبیر زیاتر گرنگی بە سەردەمەكەی خۆی بدا و تێی بگات، بۆیە لە نووسینەكانی (بەترارك) هەستێكی خەمئامێز و دڵەڕاوكێیەكی دەروونی هەست پێ دەكرێ، دەشێ وەك نووسەرێكی بەهەست، گیرۆدەی نامۆبوون بووبێ.
(بەترارك) لەگەڵ ئەوەش دا ڕێزی لە زاناكانی پێش خۆی ناوە و لەو بوارەدا كتێبێكی نووسیوە بەنێوی (چەند نامەیەك بۆ نووسەرانی كۆن) و ئەو لە بواری پەروەردە و فێركردندا ئارەزووی لە سادەیی و بێگرێ و گۆڵی ئەو بابەتانە بووە، كە پێویستە قوتابیان بیخوێنن.
(پۆكاشیۆ) (1313-1375) لەو ئەدیبانەیە كە زۆر بەتەنگ زیندووكردنەوە و گەشەپێدانی كولتووری كلاسیكی بوو، بەزمانی میللی ئیتاڵی دەینووسی و لە دیارترین بەرهەمەكانی كتێبی (دیكامیـرۆن) ە كە نیشانەی گرنگیدانیەتی بە مێژووی ئیتاڵیای سەدەی چواردە و پازدەی زایینـییە.



        
       پێنجەم: چاپ و باڵاوكردنەوەی كتێب:

لە سەردەمە كۆنەكاندا مرۆڤ نووسینی لەسەر قوڕ یان بەرد و تەختە ئەنجام دەدا، بەڵام لە ناوەڕاستی سەدەی سێزدەوە كاغەز لە ئەوروپا بڵاوبۆوە، لە سەدەی پازدەیەمەوە پیتی چاپكردنی جوڵاو (المتحرك) ی كانزای داهێنرا، ئەم داهێنانە زانا و ڕۆشنبیری زۆر ڕۆڵیان تێدا گێڕاوە، بەڵام مێژوو نوێ زانای ئەڵمانی گۆتنبرگی بە نەمری هێشتۆتەوە، كە لە دەوروبەری ساڵی 1455 ز كاری چاپكردنی ئینجیلی ئەنجام داوە.
لەدوای ئەڵمانیا چاپخانە لە ئیتاڵیا و شارە جیاجیاكانی ئەوروپا كراونەوە و كاریگەری زۆر گەورەی بەسەر ژیانی ڕۆشنبیری بەجێ هێشتووە.















     
        شەشەم:دۆزینەوە جوگرافییەكان

یەك لە گرنگترین سیما پێشكەوتنەكانی ئەوروپا لە سەردەمی رێنسانسدا ئەو چالاكییە دەریاوانیانە بوو كە ئەوروپاییەكان بۆ دۆزینەوە و ئاشنا بوون بە دونیای دەرەوەی خۆیان بەتایبەتی شوێنە دوورە دەستەكان ئەنجامیاندا.
كە لە مێژوودا بە دۆزینەوە جوگرافییەكان (الاستكشافات الجغرافیە) ناسراوە.

  
















  
  ب‌- ڕەوتی دۆزینەوە جوگرافییەكان.

دەوڵەتی پورتوگال بەیەكەمین ئەو دەوڵەتانە دادەنرێ كە گرنگی بەكاری دۆزینەوە جوگرافیەكان داوەو لەو بوارەدا میر (هنری) دەریاوانی پورتوگالی ڕۆڵی بەرچاوی بینیوە كە وەكو دەسەڵاتدارێك هەردەم پاڵپشتی هەوڵەكانی دۆزینەوە جوگرافیەكان بووە، لەسەردەمی ئەودا كەنارەكانی ئەفریقیای ڕۆژئاوا دۆزرانەوە.
  دواتر دەریاوان (ڤاسكودی گاما) بەدەوری (رأس الرجاء  الصالح) دا سوڕایەوە لەساڵی 1497 كە لە باشووری ئەفریقیایە.






