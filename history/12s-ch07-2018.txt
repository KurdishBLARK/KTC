

بەشی حەوتەم

1- كوردستان لەكات و لە دواى جەنگى جیهانى یەكەم

  * كوردستان لە ماوەی ساڵانی جەنگی یەكەمی جیهانیدا (1914 - 1918) ز:
ماوەیەك بەر لەدەست پێكردنی جەنگ لایەنە ڕكەبەرەكان بەگەرمی كەوتبوونەخۆو زانیاریان دەربارەی كوردستان كۆكردەوە، هەر لەژمارەی هۆزەكان و ژمارەی ئەندامەكانیانەوە تا دەگەیشتە دابونەریت و جۆری چەكەكانیان و شوێنی جوگرافی و … بۆیە لەیەكەم ساتەكانی شەڕەوە هەروەك لازاریڤ دەڵی :یەكەم تەقەی جەنگی جیهانی یەكەم لەخۆرهەڵاتی نزیكدا لەكوردستانی ئێران دەستی پێكرد)، هۆی ئەمەش دەگەڕێتەوە بۆ ئەوەی كە عوسمانییەكان و ئەڵمانەكان لەو دەڤەرەدا بە تەنیا هەڕەشەیان لەڕێگای هیندستان نەدەكرد، كە بەریتانیەكان بەرژەوەندیەكانی خۆیان تیادا دەدۆزیەوە، بەڵكو هەڕەشەیان لە كێڵگە نەوتیەكانی باشووری كوردستان و كەنداویش دەكرد.
سەرەتاكانی جەنگ عوسمانییەكان بەناوی(غەزا و جیهاد) توانیان بەشی زۆری كوردان ڕاكێشنە ناو جەنگ و ناوچەكانی دەوروپشتی دەریاچەی ئورمیە(رەزائیە) داگیر بكەن و كاولكاری و تاڵانی تیدا بنێنەوە، بەڵام ساڵێكی نەخایاند عوسمانییەكان لەبەرەى باكوروی كوردستان لە شەڕی (ساری قامیش) لەبەرامبەر ڕووسەكاندا ڕووبەڕووی شكستێكی گەورە بوونەوە، ئەنجامی ئەم شەڕە ئەوە بوو ڕووسەكان پێشڕەویان كرد بۆ
 داگیركردنی ناوچەكانی قارس و ئەرزڕۆم و ئورمیەو موكریان و رەواندز و پێنجوین و خانەقین، عوسمانییەكان لەكاتی پاشەكشەیان دا ڕەشبگیر كەوتنە گیانی خەڵكی مەدەنی كوردستان و هەر بەیبانوی شەڕەوە زیاتر لە 700.000كەسیان لە كوردستان گواستەوە بۆ خۆرئاوای ئەنادۆڵ بەمەرجێكیش نابێ لەوێ لە5%ی دانیشتوانی زیاتربن و، جگە لەزمانی توركیش نابێ بەهیچ زمانێكی تر قسەبكەن، شایانی باسە ژمارەیەكی زۆر لە ڕێگادا لەبەر سەرماو سۆڵەی زستان و بێ خۆراكی و نەخۆشیەوە مردن. ڕووسەكانیش لە شارەكانی (وان، مەهاباد ، شنۆ) قەسابخانەی گەورەیان خوڵقاند، هەروەها بەرەی (خانەقین، كرماشان) شەڕی سەختی نێوان عوسمانییەكان و ڕووسەكانی بەخۆوەبینی، هەریەكێكیش لەو هێزانە تۆڵەی شكستی خۆی لەكوردی ناوچەكەی دەسەندەوە و جوتیاری ناوچەكەى دەكوشت و زەویەكەی تاڵان دەكرد و ئاگری تێ بەردەدا. هەرلەم ساڵانەدا ڕووسەكان لەرەواندز قەسابخانەیەكی گەورەیان خوڵقاند، كە زیاتر لە(5) پێنچ هەزار كەسیان كوشت و لە(2000)هەزار خانووش تەنیا (5)خانوو بەسەلامەتی مایەوە ئەوانیش شوێنی حەوانەوەی ئەفسەرە رووسەكان بوون، لەكاتی گەیشتنی هێزەكانی ڕووس بۆ دەوروپشتی كرماشان و خانەقین، عەشیرەتی سنجابی (سەنجاوى) بەرگرییەكی دلێرانەیان لەبەرامبەر لەشكری ڕووس كرد.بەم جۆرە بەشی كوردستان بەدرێژایی ڕۆژانی جەنگ هەركاولكاری و تاڵانكردن و سوتاندن و كوشتن و بڕین بوو، سەرەڕای ئەو گرانی و برسێتی و نەهامەتیەی كە لەكاتی جەنگدا بڵاوبووەوە بە(گرانی گەورە ـــ سەفەربەلك) ناسراوە، كە تیایدا زیاتر لەسەد هەزار كەس هەر تەنها لەبرسان مردن و، لەتاوبرسێتی دا خەڵك گۆشتی مردوو(مرۆڤ و ئاژەڵ)ی دەخوارد، عوسمانییەكان و ڕووسەكان و ئینگلیزەكان و ئەڵمانەكان و ئێرانییەكان بەهۆكاری سەرەكی سەرجەم ئەو كارەساتانە دادەنرێن، هەرچەندە عوسمانییەكان و ڕووسەكان ڕۆڵی سەرەكییان هەبوو لەم بوارەدا. تەنانەت شوێنی دانیشتنی چەندەها عەشیرەت لە كوردستان گۆڕاوەو، چەندەها عەشیرەت بۆ دەرەوەی كوردستان ڕاپێچ كراون. 
هەر لەگەرمەی جەنگی یەكەمی جیهاندا، هاوپەیمانەكان لەنێوان خۆیان دا پلانیان دانا بۆ دابەشكردنی موڵكەكانی دەوڵەتی عوسمانی(كوردستان و ئەرمەنستان و خۆرهەڵاتی عەرەبی و ئەنادۆڵ)، ئەوەبوو لە(10)ی ئازاری 1916 ڕێكەوتننامەیەكی نهێنی لەشاری پترسبۆرگ (لینینگراد)مۆركرا لەنێوان(مارك سایكس)نوێنەری بەریتانیاو پسپۆڕ لەكاروباری خۆرهەڵاتی ناوەڕاست و(جۆرج بیكۆ) كونسوڵی گشتی فەرەنسا لەبەیروت و(سازانۆڤ) وەزیری دەرەوەی ڕوسیای قەیسەری، كە لەمێژوودا ئەم ڕێكەوتننامەیە بە ڕێكەوتننامەی (سایكس ـــ بیكۆ) ناسراوە، ناوەڕۆكی ڕێكەوتننامەكە بریتی بوو لە:

1- ڕووسیای قەیسەری: ئەستەنبوڵی بۆخۆی دانا لەگەڵ چەند میلێك لەناوەوە لەسەر هەردوولای گەرووی بۆسفۆر، و بەشێكی گەورەی باكووری كوردستان(بەتایبەت ویلایەتەكانی قارس، ئەرزڕۆم، وان ، بەدلیس) و لەگەڵ ترابزۆن وهەموو ئەرمەنستان.

2- فەڕەنسا: تەواوی سوریاو لوبنان و ناوچەی كیلكیا(ئەدەنە)ی توركیا و ویلایەتەكانی موسڵ و ماردین و دیاربەكر و ئورفە و عەنتاب و خۆرئاوای كوردستانى بەركەوت.
3- بەریتانیا:  ناوەڕاست و خوارووی عێراق و خۆرهەڵاتی ئوردون و هەردووبەندەری حەیفا و عەككای لە فەڵەستین بەركەوت.
4- ناوچەیەكی نێو دەوڵەتیش لەفەلەستین (قودس و دەوروبەری) خرایە ژێر سەرپەرشتی نێو دەوڵەتییەوە.














دوای هەڵگیرساندنی شۆڕشی ئۆكتۆبەر لەساڵی1917 بە سەرۆكایەتی لینین و ڕووخانی ڕووسیای قەیسەری، ناوەڕۆكی ڕێكەوتننامەی سایكس-بیكۆ ئاشكرا كرا، رووسیا خۆى لێ كێشایەوە.

*كێشەی ویلایەتى موسڵ ( ):
    لە11ئازاری ساڵی 1917هێزەكانی بەریتانیا، كە لەڕێگای كەنداوەوە هاتن، توانیان بەسەركردایەتی ژەنەڕاڵ (ستانلی مۆد) شاری بەغداد داگیربكەن و، پاشان هێزەكانیان بەرەو باكوور واتە كوردستان (ویلایەتی موسڵ) هەڵكشان و شارەكانی كەركوك و هەولێریان داگیركردو بەرەو مەڵبەندی ویلایەتەكە ڕێكەوتن كەشاری موسڵ بوو و تەنها (12) میلیان مابوو بگەنە ناو موسڵ، كە ئاگربەستی مۆدرۆس لەلایەن بەریتانیا (بەناوی هاوپەیمانەكان) و لەنێوان عوسمانییەكان لە (31تشرینى یەكەمی1918) 

بەستراو لەسەر ئەوە ڕێكەوتن ناكۆكییەكانی نێوانیان بەئاشتی و دانوستان چارەسەر بكەن، هەرهێزێكیش لەو شوێنانەی پێی گەیشتوە زیاتر پێشرەوی نەكات، لەماددەی شەشەمی ئاگر بەستەكە داهاتووە ((هاوپەیمانەكان بۆیان هەیە هەرشوێنێكی ستراتیژی داگیر بكەن ئەگەر بزانن كار لەئاسایش و هێمنییان دەكات)). 
 لەماددەی شانزەهەمیش داهاتووە(دەبێ پاشماوەی هەموو هێزەكانی عوسمانی لەحیجاز و یەمەن و سوریاو میزوپۆتامیا(عێراق و كوردستان) تەسلیم بەنزیكترین سەركردەى هاوپەیمانەكان لەو ناوچەیەدا بكرێت).بەڵام هێزەكانی بەریتانیا بەسەركردایەتی ژەنەڕاڵ ولیام مارشاڵ بەردەوام بوون لەپێشڕەوی كردن دا لە(18ى تشرینی دووەمی 1918) چوونە شاری موسڵو
پاشان تەواوی ویلایەتی موسڵ كەوتە ژێر دەسەڵاتی بەریتانیا، بەمجۆرە سەنتەری ویلایەتەكەو دەوروپشتی بەبێ شەڕ داگیركرا. دەوڵەتی عوسمانی ڕەخنەی لەم پەلامارو داگیركرنە گرت و ناڕەزایی دەربڕی بەو پێیەی كە لەگەڵ دەقی ئاگربەستەكەدا ناگونجێت، لەهەمان كاتدا ئەو ناوچەیە (ویلایەتی موسڵ) بەپێی ڕێكەوتننامەی سایكس ـــ بیكۆ بۆ فەرەنسا دانرابوو، بۆیە ئەمانە لەنێوان بەریتانیا و عوسمانییەكان، دواتریش لەنێوان عێراق و توركیا كێشەیەكیان دروست كرد كە لە مێژوودا بەكێشەی موسڵ(كیشەی ویلایەتی موسڵ) ناسراوە.
 كەمالیەكان لەتوركیا دوای ئەوەی بەسەر هەندێ لەتەنگو چەڵەمەكانی دەرەوەو ناوەوەدا زاڵبوون، ئەوە بوو نوێنەریان لەپەیمانی لۆزان لە24ی تەموزی1923 زۆر پێی لەسەر ئەوە دادەگرت كە ویلایەتی موسڵ بەشێكی خاكی توركیایە و چەندەها بیانووی پووچیان هێنایەوە، لەوانە: گوایە كورد و تورك لە یەك ڕەگەزن و، ناوی چەندەها عەشیرەتی ویلایەتەكەیان بەتورك ناوزەند كرد، وایان ڕاگەیاند كە بەرژەوەندی ئابووری و پەیوەندی كۆمەڵایەتی ویلایەتی موسڵ زیاتر لەگەڵ ئەنادۆڵ گونجاوە، كە بێتۆمان هەموو ئەمانە بەڵگەی پڕو پووچ و نابەجێن، چونكە لایەنە ناكۆكەكانی كەناویان هات هیچیان ئەو مافەیان ڕۆژێك لەڕۆژان بەسەر ویلایەتەكەدا نییە، بەڵكو دانیشتوانی ڕەسەنی ویلایەتەكە كە بەشی هەرەزۆری كوردن(بەموسڵمان و مەسیحی و ئێزیدی و شەبەك) و عەرەب و توركمانەوە هەر تەنها ئەوان مافی ئەوەیان هەیە چارەنووسی ویلایەتەكە دیاری بكەن، كەچی تەنانەت لە لكاندنی ویلایەتەكەش بەعێراقەوە پرس و ڕاوێژ بەخەڵكەكەی نەكرا، لەكاتێكدا دانیشتوانی ویلایەتەكە دوو بۆچوونیان هەبوو: یان ئەوەتا بخرێنە سەر ئەو دەوڵەتە كوردیەی كە لە باكووری كوردستان بەپێی پەیمانی سیڤەر (10ی ئابی1920) بڕیاری دامەزرانی درابوو، یاخود ویلایەتەكە دەوڵەتێكی سەربەخۆی لەژێر فەرمانڕەوایى شێخ مەحمودی حەفید لێ دروست بكرێ، بەڵام بەریتانیا دژی هەموو ئەو ڕاو داخوازیانە وەستا و هەوڵی ئەوەی دەدا ویلایەتی موسڵ بخاتە سەر ئەو دەوڵەتە عەرەبیەی كە لەهەردوو ویلایەتی بەغداد و بەسرە پێكهاتبوو دواتر بە(عێراق) ناسرا، بەریتانیا لەمەدا چەند مەبەستێكی هەبوو:
1- دەستگرتن بەسەر ناوچە نەوتیەكانی ویلایەتەكە (بەتایبەتی كانەكانی كەركوك).
2- بەرژەوەندییە ئابوورییەكانی خۆی بهێنێتە دی كە بریتی بوو لەدەستگرتن بەسەر ئەو ڕێگا بازرگانیە گرنگەی كە بەكەركوك و خانەقین و قەسری شیرین و كرماشان دا دەڕوات و دەریای ناوەڕاست بەهیندستانەوە دەبەستێتەوە.
3- بەرژەوەندییە سیاسییەكانی خۆی بهێنێتە دی، كە بریتی بوو لە وەی چەند حكومەتێكی دەستكەلای خۆی لەناوچەكەدا دروست بكات، تا دەسەڵاتی پتەوتربێت و، ئەو حكومەتانە لەسەرێكەوە ببنە بەربەستێك لە بەردەم تەوژمی كۆمۆنیزمى سۆڤیەت و لەسەرێكی تریشەوە مەرامەكانی بەریتانیا بهێننە دی.
هەر بۆیەش سەرەتا پشتیوانیان لە حكومەتی شێخ مەحمود كرد، هەروەها بەهەمان شێوەش حكومەتەكانی عێراق و ئێرانیان هێنایە سەر كار هەر چۆنێك بێت كێشەی موسڵ خرایە بەردەم كۆمەڵەی نەتەوەكان و لە(29)ى تشرینی یەكەمی 1924دا لەكاتی كۆبوونەوەی كۆمەڵەی نەتەوەكان سنورێكی كاتی لەنێوان عێراق و توركیا دانرا كە بە(هێڵی بروكسل) ناسرا.
لە30 تشرینی یەكەمی هەمان ساڵدا لیژنەیەك لەلایەن كۆمەڵەی نەتەوەكان، كە لەسێ كەس پێكهاتبوو پێكهات بۆ ئەوەی رەوانەی ویلایەتەكە بكرێت ئەمانیش: 
1- كۆنت پول تیلیكی (جوگرافی ناسی بەناوبانگ و سەرۆك وەزیرانی پێشووی مەجەر). 
2- ئای. ئێف. ڤێرسن (وەزیری ڕێپێدراوی سوید لەبوخارست).
3- ئەی . پولص (عەقیدی خانەنشین لەسوپای بەلچیكی).
 ئەمانە لەمانگی كانوونی دووەمی 1925دا گەیشتنە موسڵ. لیژنەكە گەشتێكیان بەناوچەكەدا كرد و ڕووی زەوی و پێكهاتەی دانیشتوانەكەیان لە ڕووی نەتەوەیی و ئایینی و مەزهەبییەوە خستە بەرلێكۆڵینەوە سەرژمێریەكی بە پەلەى ویلایەتەكەیان كرد، ڕاو بۆچوونی خەڵكانێكیان وەرگرت، دواجار ئەمانەیان بە گشتی لە ڕاپۆرتێكدا بۆ چارەسەركردنی كێشەی ویلایەتەكە پێشكەش بەكۆمەڵەی نەتەوەكان كرد،  كە پووختەكەی بریتى بوو لە:-

1- پێویستە هێڵی بروكسل بەهێڵی سنوری نێوان عێراق و توركیا دابنرێت.
2- دەبێ ڕژێمی سەرپەرشتیكردن(الانتداب)ی بەریتانیا بۆ ماوەی (25) ساڵ بەسەر عێراق دا جێبەجێ بكرێت.
3- كورد تەواوی مافی خۆی دەبێت لە بەڕێوەبردن و كارگێڕی و دادگای تایبەتی داو، زمانی كوردی زمانی ڕەسمی دەبێت لە قوتابخانەو دام‌و دەزگاكان.
سەبارەت بە عێراق ئەوە بوو كە مەلیك فەیسەڵ و ئەنجومەنی وەزیران دەیانویست كە پەیمانێكی نوێ ببەستن لەگەڵ بەریتانیا كە جێگای پەیمانی 1922بگرێتەوەو ماوەی ئینتداب(سەرپەرشتیكردن) بۆ ماوەی (25) ساڵ دیاری بكات و سەربەخۆیی عێراق بپارێزێت، بەڵام بەریتانیا بە هیچ شێوەیەك ئامادەنەبوو دەستكاری پەیمانی 1922بكرێ و داواشی لەئەنجوومەنی دامەزراندن و مەلیك فەیسەڵ كرد تا (11) ی حوزەیرانی 1924 دەبێ رازى بن بە بەندەكانی پەیمانەكە كە بەریتانیا بەندەكانی داڕشتووە، دووڕێگاشی بۆ هەڵبژاردن: 
1- یان دەبێ پەیمانەكە پەسەند بكەن وەك چۆن بەریتانیا دایڕشتووە.
2- یان ویلایەتی موسڵ دەخاتە سەر توركیا.
بەمجۆرە مەلیك فەیسەڵ و ئەنجوومەنی دامەزراندن و ئەنجوومەنی وەزیران گشتیان ئامادەبوون ببنە نۆكەر و ئەڵقە لەگوێی بەریتانیا هەر تەنها لەبەر ئەوەی باشووری كوردستان(ویلایەتی موسڵ) یان لەدەست نەچێت  و كوردیش بكەنە بە ژێردەستە و كۆیلەی خۆیان.
 ئەوەی مایەوە توركیا بوو، ئەوە بوو لە(5) حوزەیرانی 1925پەیمانێكی سێ قۆڵی لەنێوان بەریتانیا و عێراق و توركیا بەسترا، كە لە گرنگترین بەندەكانی ئەو پەیمانەش داهاتووە:
1. عێراق و توركیا بەڵێن دەدەن بە پچڕاندنی پەیوەندیان لەگەڵ هەر سەرۆك و سەرۆك هۆزێكی كە لە ناو دەوڵەتەكەی تردا دەژی.
2- ڕێگە پێنەدانی دامەزراندنی هێچ ڕێكخراوێك كە دژی هەر كام لەم دوو دەوڵەتە بێت.
3- توركیا ڕازی دەبێت كە واز لەویلایەتی موسڵ بێنێت بەرامبەر بەشی نەوتی ویلایەتەكە ئەویش بەڕێژەی لە 10% و بۆ ماوەى(25) ساڵ.
بەڵام پاشان توركیا وازی لەم بەشە نەوتەی خۆشی هێنا بە وەرگرتنی(500) هەزار جونەیهی  ئیسترلینی و ڕێگە دان بەتوركیا كە دەست بەرەڵڵا بێت لەدامركاندنەوەی ئەو شۆڕش و ڕاپەڕینانەی كە لە باكووری كوردستان دژی كەمالییەكان بەرپادەكران.
لەكۆتایی دا كۆمەڵەی نەتەوەكان لە 16/12/1925 بڕیاری دا ویلایەتی موسڵ بخرێتە سەر عێراق و بێ ئەوەی پرس و ڕاوێژ بەدانیشتوانەكەی بكرێت.


* شۆڕش و ڕاپەڕینەكانى كوردستان و عێراق  1919 - 1920:
لە نێوان ساڵانی (1919 - 1920)  زنجیرەیەك شۆڕش و ڕاپەڕین سنوری عێراق(كە هێشتا وەك دەوڵەت دانەمەزرابوو) ی گرتەوە، لەوانە شۆڕشى شێخ مەحمودى نەمر- كەدواتر باسی لێوە دەكەین- ، لە24ی نیسانی 1919 ڕاپەڕینی كوردی گۆیان لەناوچەی زاخۆ دەستی پێ كردو، لە 15ی تەموزی 1919ناوچەی ئامێدی گرتەوە لە 10ی ئابی 1919 گەیشتە ناوچەی سۆران (ڕەواندز و باڵەكایەتی) و ئینجا هەریرو باتاس، لە14تشرینی دووەمی1919 شۆڕش ناوچەكانی ئاكرێ و زێبار (بارزان) ی گرتەوە و حاكمی سیاسی موسڵ لەلایەن بارزانیەكان كوژرا.
 لە(6)ی حوزەیران1920 شۆڕش لە (تەلەعفەر) لەلایەن هۆزە كوردو توركمان و عەرەبەكانی ناوچەكە دەستی پێكرد و دواتر شەنگال (سنجار)یشى گرتەوە.
بارودۆخی هەولێریش زۆر ئاڵوز بووبوو، دانیشتوانی شار بەهەموو چین وتوێژێكەوە چەند جار كۆبوونەوەیان ئەنجام دابوو، پشتگیری و پشتیوانی خۆشیان بۆ حكومەتەكەی شێخ مەحمود لە سلێمانی ڕاگەیاند بوو، دواتریش كە شێخ مەحمود دورخرایەوە، دانیشتوانی شار حوكمێكی خۆییان پێكهێناو لە سەرئەوە ڕێككەوتن كە ئینگلیزەكان لەشار وەدەرنێن، ئەوە بوو حاكمی سیاسی ئینگلیز لە هەولێر (دبلیو . ئار . های) لە(12)ى ئابی 1920لە بۆسەیەكدا زۆر بەسەرسوڕمان لەمردن ڕزگاری بوو، ئەم بارودۆخە شڵەژاوەی هەولێر، حاكمی سیاسی گشتی ئەوسای عێراق (ئارنۆلد ویلسن) ی ناچار كرد بەفڕۆكەیەكی تایبەتی بچێتە هەولێر بۆ هێوركردنەوەی بارودۆخەكەو لەنزیكەوە قسەكردن بۆ خەڵك، بەڵام گشت ئەمانە دانیشتوانی هەولێری سارد نەكردەوە بۆیە دوای گەڕانەوەی (ویلسن) بۆ بەغدا جارێكی تر شۆڕش سەریهەڵدایەوە و ئینگلیزەكان ناچار بوون دووهێزی گەورە لەهەردوو قۆڵی كەركوك و موسڵ ڕەوانەی هەولێر بكەن، دواتریش (كۆیە) چووە پاڵ شارە ڕاپەڕیوەكانی تر.
لەناوچەی گەرمەسێرو گەرمیانیش شۆڕش زۆر بەسەختی تەشەنەی كرد و كوردان توانیان شاری(قزرابات ـــ السعدیە) و دەوروپشتی ئازاد بكەن پاشان كڵپەی ڕاپەڕین خانەقین و مەندەلی گرتەوە و هۆزە كوردەكانی ئەوێ هێرشیان كردە سەر كۆمپانیای نەوتی بەریتانی ـــ ئێرانی لە(نەفت خانە)، هەروەها هێڵی شەمەندەفەری نێوان (خانەقین و بەغدا) و (خانەقین و كەركوك) یان تێكدا بۆ ئەوەی یارمەتی سەربازی نەگاتە دەستی ئینگلیزەكان.
گرنگترین شۆڕشەكانی گەرمیانیش، شۆڕشەكەى برایم خانی دەلۆ بوو لەكفری، كە لە گرنگترین هۆیەكانی:
   1- شوێنی شاری كفری كە كەوتۆتە نێوان شاری بەغداد و سلێمانی، چونكە دەنگ و باسی هەر رووداوێك بەزوویی دەگەیشتە شارەكە كاریگەری خۆی لەسەر دادەنا.
2- كاتێك كە شێخ مەحمود شۆرشەكەی لەسلێمانی بەرپاكرد برایم خان یەكێك بوو لەوانەی كە چووە پاڵ شۆڕشەكەو پشتگیریان لێكرد، كاتێكیش كە ئینگلیزەكان دەستیان كرد بە بڵاوكردنەوەی پڕوپاگەندەو دووریان خستەوە دژ بە ئینگلیزەكان وەستاو شۆڕشی لەدژیان بەرپاكرد.
3- ڕەفتاری خراپی حاكمى سیاسی شار كە ناوی (سۆلۆمۆن) بوو بەرامبەر بەدانیشتوانی كفری و هەڵسوكەوتی ناشیرینی لەگەڵیاندا.                                                  
4- ئاواتی برایم خان لەسەربەخۆیی كوردستان و ڕزگاربوون لەدەسەڵاتی بێگانەوناحەزان.
 ئەوە بوو شۆڕشگێڕان بەسەرۆكایەتی برایم خان دەستیان بەسەر شار دا گرت و كاپتن(سۆلۆمۆن) یش بەر سزای گەل كەوت و، بۆ ماوەی چەند مانگێك كفری بە ئازادكراوی مایەوە، بەڵام ئینگلیزەكان لەشكرێكی گەورەیان لەكەركوكەوە ناردو هەردوولا لەدەشتی گەرمیان بەیەك گەیشتن، دواجار لەشكری كوردان شكا و كفری دەستی بەسەردا گیراوە.
شایانی باسە دوای ئازادكردنی كفری شاری دوز  لەلایەن هۆزە كورد و توركمانەكانی ناوچەكەوە ئازاد كرا.
لە فوراتی ناوەڕاستیش دا هۆی ڕاستەوخۆی شۆڕشی 1920ئەوە بوو كە ئینگلیزەكان (شێخ شعلان ابوالجون)ی سەرۆكی عەشیرەتی(الڤوالم) یان لەبەندیخانەی (رمیپه) بەندكرد، ئەوە بوو لە30حوزەیرانی 1920لە بەندیخانە دەرچوو ئیتر ئاگری شۆڕش هەڵكراو گشت ناوەڕاست و باشووری عێراقی گرتەوە، كە گشت چین و توێژ و گەورەو بچووك بەشداریان تێدا كرد و زیاتر لەپێنج مانگ بەردەوام بوو، لەئەنجامدا(2269) كەس لە هێزەكانی بەریتانیا كوژران و بزربوون و بەدیل گیران، زیانی مادی ئینگلیزەكانیش گەیشتە زیاتر لە(40) ملیۆن پاوەندی ئیسترلینی. 



* دامەزراندنی دەوڵەتی عێراق:   
دوای ئەم هەموو شۆڕش و ڕاپەڕِِینە بەر بڵاوانەی كە سەرتاپای عێراقی گرتەوەو ئەو زیانە گیانی و مادییەی بەر هێزەكانی بەریتانیا كەوت (ئارنۆلد ویلسن) لابراو (سێر برسی كوكس) كرا بەمەندوبی سامی بەریتانی لەعێراق، ئینگلیزەكان بەڵێن و پەیمانیان بەگەلانی عێراق و كوردستان دا كە ئامادەن ڕێرەوی ئیداری و سیاسی خۆیان بگۆڕن.
لە تشرینی یەكەمی 1920كۆكس گەیشتە بەغدا و بانگەوازی دەركرد كە لە ژێر سایەو سەرپەرشتی خۆیدا حكومەتێكی خۆیی دروست دەكات، وێڕای ئەوەش كوكس لەهەڕەشەدا دەستێكی باڵای هەبوو، ئەوە بوو لە25تشرینی دووەمی  1920 حكومەتێكی كاتی عێراقی دامەزرا(تەنها لە هەردوو ویلایەتی بەصرەو بەغداد) دوای ئەوەی كە كوكس توانی قەناعەت بە نەقیبی ئەشرافی بەغداد( عبدالرحمن نقیب گەیلانى) بكات كە ببێتە سەرۆكی ئەو حكومەتە(واتە سەرۆك وەزیران).
لە ئازاری 1921 كۆنگرەی قاهیرە بەسەرپەرشتی(ونستۆن چەرچل)ی وەزیری داگیركەكانى بەریتانی و ئامادەبوونی گشت مەندوبەكانى سامی بەریتانی بەسترا لەوێدا باس لەچوار خاڵی سەرەكی كرا:-
1- دەست نیشانكردنی فەیصەڵ كوڕی حوسێن بۆ پۆستی پاشایەتی عێراق.
2- مانەوەی هێزەكانی بەریتانیا لە عێراق و كەمكردنەوەى خەرجی بەریتانیا بۆ هێزەكانی.
3- ویلایەتی موسڵ(باشووری كوردستان) بڕیاردرا حوكمێكی سەربەخۆی لێ پێك بهێنرێت و ڕاستەوخۆ لەلایەن مەندوبی سامی بەریتانییەوە بەڕێوەببرێت.
4- كێشەی نەتەوەكانى عێراق (داواكاریەكانیان، پێداویستەكانیان) و چۆنیەتی چارەسەركردنیان.
ئەوە بوو لەڕۆژی23ئابی1921 ئاهەنگی ڕەسمی بوونە پادشایی فەیسەڵ سازكرا، پاشان دەسەڵاتی ئینگلیز لە 12تەموزی1922 دا هەڵبژاردنێكی ساختەیان بۆكرد، لەم هەڵبژاردنە دا لیوای سلێمانی بەشداری نەكرد (بەبیانوی شۆڕشی شێخ مەحمود و نائارامی ناوچەكە)، لیوای كەركوك دژی مەلیك فەیسەڵ دەنگیان دا، لیوای هەولێر و لیوای موسڵ(ئەو كاتە دهۆك قەزایەكی سەر بە موسڵ بوو) بەو مەرجە بڕیاریان دا دەنگ بدەنە مەلیك فەیسەڵ كە دەبێت  تەواوی مافە سیاسی و مەدەنی و ڕوشنبیریەكانی كورد (بە جیاوازی ئایین و مەزهەبەوە) دابین بكرێت و بپارێزرێت، لەگەڵ ئەوەش دا ئەنجامی مەلیك فەیسەڵ بەهۆی هەڵبژاردنە ساختەكەوە دەرچوو كرا بە پادشای عێراق. 

  *  گرنگترین پەیمانەكانی عێراق ـــ بەریتانیا: 
مەلیك فەیسەڵ شان بەشانی عێراقیەكان وەستا لەوەی كە دەبێ ڕژێمی سەرپەرشتیكردن (الانتداب) بگۆڕدرێت تا وەكو ئەو دەسەڵاتەی وەریگرتووە شێوەیەكی سەربەخۆیی وەربگرێت، بۆیە باشترین ڕێگاچارەبۆ دیاریكردنی پەیوەندی نێوان عێراق و بەریتانیا بەستنی پەیمانێك بوو كە 
ماف و سنوری دەسەڵاتی هەردوولا دەستنیشان بكات، لەبەر ئەوە مەلیك فەیسەڵ ئەو پێشنیارەی بەریتانیای پەسەند كرد، كە پەیمانێكی عێراقی ـــ بەریتانی ببەسترێت بەو مەرجەی جێى ئینتداب بگرێتەوە، چونكە پەیمان بەستن ئەوە دەگەیەنێت كە لەسەر بەرژەوەندی هەردوولا مامەڵە لەگەڵ یەكتردابكەن، نەك لەسەر بناغەی ئاغا و نۆكەر یان سەردەست و ژێر دەست. لەبەر ئەوە مەلیك و عێراقییەكان پرۆژەی پەیمانی عێراقی ـــ بەریتانی  ساڵی 1922 یان ڕەت كردەوە، بەریتانیا ویستی بڕگە و خاڵەكانی ئینتداب بەشێوەی پەیمان دابڕێژێت، هەروەك لەبەندەكانی داهاتووە:

1- پەیمانەكە بۆ ماوەی(20) ساڵ دانرا.
2- عێراق دەبێت پرس و ڕاوێژ بەبەریتانیا لەكاروباری ئابووری(دارایی) و دەرەوەو سەربازی دابكات.
 ساڵی 1930 پەیمانێكی تری عێراقی ـــ بەریتانی بەسترا بۆ گۆڕین و دەستكاریكردنی پەیمانی1922ز كە لە گرنگترین بەندەكانی پەیمانەكە داهاتووە:
1- بەریتانیا دان دەنێت بەسەربەخۆیی عێراق لەحاڵەتێكدا ئەگەر عێراق بووە ئەندام لەكۆمەڵەی نەتەوەكان.
2-  بەریتانیا بۆی هەیە لەكاتی جەنگ دا خاكی عێراق بەكاربهێنێت.
3- هەردوو بنكەی ئاسمانی(بەسرەو حەبانیە) لەژێر دەستی هێزی ئاسمانی پادشایەتی بەریتانی دا دەمێننەوە.
4- لەكاروباری دەرەوەدا پرس و ڕاوێژ لەنێوان عێراق و بەریتانیا دادەكرێت.                      
5- لەكاتی بەئەندامبوونی عێراق لەكۆمەڵەی نەتەوەكان پەیمانەكە جێ بەجێ دەكرێت و هەر بەردەوام دەبێت.
6-ماوەی پەیمانەكەش25ساڵە. 
ساڵی 1932 لەكۆمەڵەی نەتەوەكان دابوو بە ئەندام، ساڵی 1933 مەلیك فەیسەڵ مرد و مەلیك غازی كوڕی جێگای دەگرێتەوە تا ساڵی 1939 لە حوكم دا مایەوە.


