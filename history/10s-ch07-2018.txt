
بەشی حەفـتەم


تەوەرەی یەكەم: شارستانییەتی ئیسلامی 




         بەندی یەكەم: خەلافەی ئیسلامی

أ-چەمكی خەلافە
مەبەست لە چەمكی خەلافە لە مێژووی ئیسلامیدا، ئەو قەوارەی سیاسییەیە كە جێگرانی پێغەمبەر (د.خ) فەرمانڕەوایی دەكەن و بەڕێوەی دەبەن و دەستوور و شەرعیەتی ئیسلام پەیڕەو دەكەن.
لە ڕووی زمانەوانەیەوە خەلافە لە فرمانی (خلف – یخلف)ی زمانی عەرەبیەوە وەرگیراوە كەواتە جێنشینی و شوێن گرتنەوە دەگەیەنێ و لە قورئانی پیرۆزدا چەند  جار بەم مانایە دووپات بوەتەوە.
وەك زاراوەش واتە سەرۆكایەتیكردنی خەڵكی موسوڵمان لە كاروباری ئایینی و دنیادا لە لایەن خەلیفەوەو درێژە پێدانی دەسەڵات و ڕێبازی پێغەمبەر (د.خ) و جێبەجێ كردنی بەرنامەی ئیسلام.
بیرمەندان و زانایانی موسوڵمانی وەك (ماوەردی و ئەبو ئەعلا) بەوردی و قووڵی لە بنەما و ناوەڕۆكی سیستەمی  خەلافەیان كۆڵیوەتەوە و گرنگی و پێویستی هەبوونیان دیاری كردوە و ماف و ئەركەكانی خەلیفەیان خستۆتە ڕوو، هەروەها جەختیان لەسەر ئەوە كردوە كە ئەو كەسەی بۆ پۆستی خەلافە دیاری دەكرێت دەبێت مرۆڤێكی خواناس و ڕاستگۆ و دادپەروەر و هۆشیار و تەندروست بێت و تەواو لە ئایین  و شەریعەت ئیسلام شارەزا بێت، بەڵام كاتێك حیزب و گروپە ئایینیەكان و رەوت و قوتابخانە بیری و فەلسەفییەكان لە مێژووی ئیسلامدا سەریان هەڵدا ئەمانە خاوەنی بەرنامە و تێڕوانینی سیاسی و هزری خۆیان بوون. و بۆچوونی جیاواز و دوور لەیەكتر هەبوو لەمەڕ چەمكی خەلافە و دەستینیشانكردنی ناسنامە و خەسڵە‌تی ئەو كەسانەی كە مافیانە ببن بە خەلیفەی موسوڵمان.

    ب-كورتەیەكی مێـژووی خەلافەت:
خەلافەتی ئیسلامی بە چەند قۆناغێكی مێژووی جیاوازدا تێپەڕ بووە بەم شێوەیە:

1-خەلافە لە سەردەمی راشیدیندا (11-41كۆچی/630-661 زاینـی):
 پێغەمبەر (د.خ) راستەوخۆ كەسێكی دیار نەكردبوو جێگەی بگرێتەوە و دەیویست ئەم پرسە بۆ هەڤاڵان و یاوەرانی بهێڵێتەوە، كاتێك ساڵی 11ی كۆچی/ 632 ز كۆچی دوایی كرد.

ئەبوبەكر سدیق:-
دوای كۆچی دوایی پێغەمبەر (د.خ) زۆربەی موسوڵمانان لەسەر ئەوە ڕێككەوتن كە ئەبوبكر سدیق ببێتە خەلیفە. چونكە هەڤاڵێكی دڵسۆز و جێـی باوەڕی پێغەمبەر بوو لە رێزی پێشەوەی ئەو كەسانە بوو كە بڕوایان بە پێغەمبەرایەتی محەمەد (د.خ) هێناو لەلایەن پێغەمبەرەوە نازناوی (صدیق- ڕاستگۆی) پێ بەخشرائەوە بوو سەرەتاكە لە (سەقیفەی بەنی ساعیدە) هەڵبژێردراو بیعەت كرا، دواتر لە مزگەوت لەلایەن موسوڵمانەوە بڕوای پێدراو و ناونرا خەلیفەی پێغەمبەر خودا. لەو ڕۆژەوە تا داگیركردنی بەغدا و كەوتنی خیلافەی عەباسی لەسەر دەستی هۆلاكۆ و لەشكری مەغۆل ساڵی  656كۆچی/1258 زایینـی سیستەمی خەلافە بەردەوام بوو.
خەلافەتی ئەبوبكر دووساڵ و چەند مانگێكی خایەند، لەو ماوە كورتەدا خەلیفەی یەكەم بەردەوامی و پابەندی خۆی بەبنەماكانی ئیسلام سەلماند، یاخیبوون و پاشگەزبوونەوەی هەڵگەڕاوەكانی (أهل الردة) لە نیمچە دوورگەی عەرەب سەركوت كرد و سەروەری ئیسلامی لە ناوچەكە چەسپاندەوە، لەلایەكی ترەوە درێژەی بە پرۆسەی بڵاوكردنەوەی ئایینی ئیسلامدا. ئەبوبكر لە چارەنووسـی دەوڵەتی ئیسلامی دەترسا و پێشبینی بەرپابوونی دووبەرەكی و ناكۆكی دەكرد لە نێوان خوازیارانی خەلیفایەتی، بۆ پێشگرتن لەم مەترسییە لە دوا رۆژەكانی تەمەنیدا دوای راوێژ و پرس و ڕاوەگرتن عومەری كوڕی خەتابی بۆ جێنشینی خۆی پاڵاوت، ئەمەش نیشانەی زیرەكی و وردبینی ئەبوبەكر بوو بەراستی عومەر شایستە بوو ئەم ئەركە بگرێتە ئەستۆ.
  عومەری كوڕی خەتاب:
خەلیفە عومەر بە ئەزموون و لێهاتوو و چاوكراوە بوو، بناغەی دەوڵەتی ئیسلامی داڕشت كاروباری دارایی و كارگێڕییەكانی رێكخستن و ناكۆكییە ناوخۆییەكانی ڕیشەكێش كرد و درێژەی بەجەنگی بڵاوكردنەوەی ئایینی ئیسلام و فراوانخوازی دا و خۆی سەرپەرشتی بەرەكانی شەڕی دەكرد و ئاراستەی هێرشەكانی دەستنیشان دەكرد و هەرێمەكانی عێراق و خوزستان و كوردستان (شارەزوور و جەزیرە) و ئازەربایجان و شام و كەوتنە ژێر دەسەڵاتی خەلافەی  ئیسلامیەوە، موسڵمانەكان وێڕای نازناوی خەلیفە میری باوەڕداران(أمیر المؤمنین) ناویان دەهێنا كە پتر ناوەرۆكێكی سیاسی و سەربازی هەڵدەگرێت. خەلیفە عومەر لە كۆتایی ساڵی 23 كۆچی/644 زایینی بە دەستی (أبو لؤلؤة)  فیـروز بە سەختی بریندار كرا پــێـــش ئەوەی گیان لە دەست بدات دەبوو یەكێك لە گەورە پیاوانی دەوڵەت هەڵبژێری جێگەی بگرێتەوە، ونەیدەویست یەكێك هەڵبژێرێ ببێتە هۆی سەرهەڵدانی ناكۆكی و ناتەبایی و ئەم ئەركەی سپارد بە شەش پیاوماقوڵ لە هەواڵانی پێغەمبەر (د.خ) كە بریتـی بوون لە (عبدولرەحمانی كوڕی عەوف، عەلی كوڕی ئەبوتالیب زوبێری كوڕی عەوام، عوسمانی كوڕی عەفان، تەلحەی كوڕی عوبێدوڵا، سەعدی كوڕی ئەبی وەقاس) ئەمانە دەستەی ڕاوێژكاری (أهل الشوری) بوون و پێیانی ڕاگەیاند ڕێكبكەون و لەناوخۆیان یەكێك هەڵبژێرن و عبدوڵای كوڕی لە مافی خۆپاڵاوتن بێ بەشكرد، نەوەكو نەریتی پشتاوپشتی (الوارثة) لە پایەی خەلافە بچەسپێت، سەرئەنجام دەستەی راوێژكاری لەسەر هەڵبژاردنی  عوسمانی كوڕی عەفان ڕێكەوتن.

  عوسمانی كوڕی عەفان:
خەلیفە عوسمان هەرچەند درێژەی بە جەنگی فەتح داو وبڕیاری دا سوڕەت و ئایەتەكانی قورئانی پیرۆز كۆبكرێنەوە، لە سەردەمی ئەواد ناكۆكی و ئاژاوە لە نێو موسوڵماندا دەركەوت بەگوێرەی دەستەی راوێژكارەكانی هەڵسوكەوتی دەكرد نەریتی خێڵەكی پەیڕەو كردو هەندێك كارو كردەوەیان ئەنجامدا بەدەربوون لە ڕێبازی پێغەمبەر (د.خ) و ڕێڕەوەی ئەبوبكر و عومەر و كە بوونە مایەی رەنجاندنی دڵی هەندێك موسوڵمانان و یاخی بوونی والیەكانی سەر هەرێمەكان و كار بەوە گەیشت لە ساڵی 35 كۆچی/655 میلادی هەندێك لە خەڵك و سوپا خەلیفەیان لە ماڵەكەی خۆی گەمارۆدا داوایان لێكرد دەست لەكاربكێشێتەوە ئەویش ئەم داواكاریەی رەتكردەوە هەڵیان كوتایە سەری و شەهیدیانكرد، ئەمە لە حالەتێكدا كە خەلیفە قورئانی دەخوێندەوە و بۆ پاراستنی گیانی موسوڵمانان شەڕی لەگەڵ هێرشبەرەكان نەدەكرد. ئەوناكۆكی و ئاژاوەیە‌  (الفتنە) هۆكاری زۆری هەبوو دیارترینیان خۆشگوزەرانی كە كۆمەڵگای گرتەوە دەمارگیری خێلایەتی و بڵاوبوونەوەی خراپەكاری و پیلانگێڕی لەلایەن كەسانی وەكو (عەبدوڵای كوڕی سەبهء‌) و خۆشكردنی ئاگری ئاژاوەكە هەروەها نەرمی عوسمانیش هۆكارێك بوو.

  عەلی كوڕی ئەبوتاڵیب:
نەیارانی عوسمان  و زۆربەی كۆچەران و پشتیوانان(المهاجرین والأنصار) عەلی كوڕی ئەبی تاڵیبان بە خەلیفە هەڵبژارد و بە (میری باوەڕداران) ناویان دەبرد و نوێنەری هەرێمەكانیش بەم هەڵبژاردنە رازی بوون تەنها والی شام معاویەی كوڕی ئەبو سفیان نەبێت كە لە بەرەبابی خەلیفە عوسمان بوو و هە زوو پاڵاوتنی عەلیی رەتكردەوەو دروشمی تۆڵەسەندنەوەی خوێنی عوسمانی بەرز كردەوە، هەروەها عائیشەی خێزانی پێغەمبەر(د.خ) بە خیلافەتی عەلی ناڕازیبوو ولەشكرێكی لە هاوبیرانی كۆكردەوە كە زۆربەیان لە هەڤاڵانی پێغەمبەر بوون (عەلی)یش لەشەڕی (الجمل) بەرەنگاریان بووەوە و ژمارەیەكی لێ كوشتن و عائیشەی بەڕێزەوە گەڕاندەوە بۆ مەكە.
لەو رۆژەوە پایەی بەرزی خەلافە كەلێنی گەورەی تێكەوت و بەها پیرۆزەكانی لەكەدار بوون و ئاژاوەو ناتەبایی و ململانێ كەوتە نێو موسڵمانانەوەو سەدان لە هاوەڵانی پێغەمبەرو سەركردەی موسڵمانان بەم هۆیەوە تێداچوون.
دووبەرەكی خەلیفە عەلی و معاویە شەڕی( الصفین)ی لێكەوتەوەو معاویە بەلێزانی خۆی خەلیفە عەلی و یاوەرانی لەخشتە بردو گرەوی لێ بردنەوەو دارو دەستەكەی بەیعەتیان دایێ و كردیان بەخەلیفەی خۆیان و لەبەرەی لایەنگرانی عەلیشدا كۆمەڵێك توندڕەو جیابوونەوەو عەلیان بەوە تاوانبار كرد كە چۆن لەگەڵ معاویەدا دانوستاندن دەكات و رێكدەكەوێت و ناوی شوراتەكان(الشراە) یان لەخۆنا كەچی بەلەڕێ دەرچوون (الخوارج) ناویان دەركردو دایان نابوو عەلی و معاویەو عەمری كوڕی عاس بكوژن، كەچی تەنها عەلی بەركەوت ولە مانگی رەمەزانی ساڵی 40 كۆچی/661 زایینی لەمزگەوتی كوفە شەهیدیان كرد.


2- خەلافەت (جێنشینی) لەسەردەمی ئەمەوی(41-132 كۆچی/ 661- 749زایینی):
دوای شەهیدكردنی خەلیفە عەلی، حەسەنی كوڕی گەورەی نەرمی نواندو دەستبەرداری مافی خەلافەت بوو شێوازی دانوستاندنی گرتە بەر، معاویەش چووە ناو شاری كوفەوەو(پشتگیری) بەیعەتی لە خەڵكی عێراق وەرگرت، دواتر چووە حیجاز لەوێش بەیعەتی كراو بە فەرمی بووە خەلیفە و شاری دیمەشقی لەوڵاتی شام كردە پایتەختی خەلافەت و بڕوای بە خەڵكی عێراق و نیمچە دوورگەی عەرەب نەبوو و گومانی لێ دەكردن لە ناویان بمێنێتەوە كەچی ئەو خێڵە عەرەبانەی كۆچیان كردبوو بۆ شام لایەنگر و گوێڕایەڵی بنەماڵەی ئەمەوی بوون.
لەسەردەمی ئەمەوی لە هەڵبژاردنی خەلیفە راوێژكردن و پرس و ڕاگۆڕینەوە پشتگوێ خران و پەیڕەو نەدەكران هەروەكو هەردوو دەوڵەتی ساسانی و بێزەنتە بنەمای پشتاوپشتی (مبدأ الوراثە) پیادە دەكرا. دوای مردنی خەلیفەیەك، كوڕێكی یان برایەكی جێگەی دەگرتەوە و بێ گوێدانە ڕاو بۆچوونی میللەت و بەرژەوەندی بەرزی خەلافەت. دوای مردنی معاویە یەزیدی كوڕی جێگەی گرتەوەو ئەم نەریتە بە یەكجاری چەسپاو عەباسییەكان و فاتمییەكانی میسریش پەیڕەویان كرد.

3- خەلافەت لەسەردەمی عەباسییەكاندا (132-656 كۆچی 749-1258ز):
عەباسییەكان دوای چارەكە سەدەیەك خەباتی نهێنی و رێكخراوەیی لە ساڵی 132 كۆچی / 749 زایینی و بە پشتیوانی مەوالییەكان توانیان دەوڵەتی ئومەری لە ناوببەن و دەسەڵات بگرنە دەست و بۆماوەی پتر لە پێنج سەدە خەلافەیان بە دەستەوە بوو.
سیستەمی خەلافەت لەسەردەمی عەباسی هیچ چاكسازی و پێشكەوتنێكی باشی بەخۆوە نەدی، سەرەڕای پشتاوپشتی ، نەریتی تر هاتە كایەوە كە هەرگیز لەگەڵ لێكدانەوەی فیقهی و بیری ئیسلامدا نەدەگونجان و كەسانی وا دەبوونە خەلیفە كە هێشتا لە تەمەنی مێرد منداڵی و هەرزەكاریدا بوون.
موقتەدیر(المقتدر بالله)(295-320كۆچی/ 908-932 زایینی) ئەو كاتەی پۆستی خەلیفەی گرتە دەست تەمەنی تەنها سێزدە ساڵان بوو و هەندێك خەلیفە زیاتر لە كوڕێكی خۆی دیاری دەكرد تا ببنە جێگری، هاڕونە رەشید(هارون الرشید)سێ لە كوڕەكانی دەستیان كرد تا یەك لە دوای یەك جێگەی بگرنەوە، لە لایەكەی ترەوە لەئەنجامی كێشەو ململانێیە ناوخۆییەكانی دەوڵەتی ئیسلامی لە سەردەمی ئەمەوی و سەرەتای سەردەمی عەباسی، ژمارەیەك دەستەو گروپی ئایینی وهزریی سیاسی ئامێز دەركەوتن كە هەریەكەیان تێڕوانینی خۆی هەبوو لەمەڕ چەمكی خەلافەو موسڵمانان كە لەزۆر لایەنەوە جیاواز بەڵكو ناكۆك بوو لەگەڵ تێڕوانینی دەستەو لایەنەكانی تر. خەلافەی عەباسی بەچەند قۆناغێكدا تێپەڕیوە:



  1- قۆناغی بەهێزی (132-227 كۆچی/ 749- 842 زایینی)
لەم قۆناغەدا سەرەڕای هەڕەشەی بزووتنەوە چەكدارییە بەرهەڵستەكانی ناوخۆو، خەلیفەكان بەهێزو خاوەن دەسەڵات بوون. كاروباری دەوڵەت لە دامەزراندن و لابردنی وەزیرەكان و والیەكان و بڕیاردان و هەڵوێست وەرگرتن و تەنانەت سەركردایەتی سوپاش بە دەستی خەلیفەكانەوە بوو.


 2- قۆناغی دەسەڵاتی سەركردە توركەكان(227-334كۆچی/842- 946زایینی):
لەم قۆناغەدا، خەلیفەی عەباسی هیچ دەسەڵات و سەروەریەكی نەما، تەنها بەناو وەك هێماییەكی مابۆوەو سەركردە تورەكان بەخواست و ئارەزووی خۆیان دەجوڵانەوەو دەوڵەتیان بەڕێوە دەبردو هیچ ڕێزو شكۆمەندیان بۆ خەلیفە دانەنا، هەركاتێك بیانویستایە خەلیفەیان لادەبردو  سەركۆنەیان دەكردو یەكێكی تریان لە شوێنی دادەمەزراندو هەرخەلیفەیەك سەرپێچی بكردایەو بەدڵی توركەكان هەڵسوكەوتی نەكردایە ئەو چارەنووسی كوشتن یا بە زیندانی كردن و چاو هەڵكوڵان بوو، لەماوەی دەساڵدا                    (247-257كۆچی/ 861-871 زایینی) پێنج خەلیفە: متوەكیل، مونتەسر، موستەعین، موعتەز، موهتەدی، بەفیتی تورەكەكان كوژران یان لەسەركار لابران.
لەمانەش ترسناكتر لە كۆتایی سەدەی سێهەمی كۆچی/ سەرەتای سەدەی دەیەمی زایینی فاتمییەكان لەرۆژئاوایی ئیسلامی دەركەوتن و دامەزراندنی خیلافەی فاتیمی شیعیان راگەیاند ولە ساڵی 358 كۆچی/ 969 زایینی كۆنتڕۆلی میسریان كرد و شاری قاهیرەیان دروستكرد و كردیانە پایتەخت، هەروەها لە ساڵی 317 كۆچی / 929 زایینی ئەمەوییەكانیش لە وڵاتی ئەندەلوس ئەم هەنگاوەیان ناو میرنیشینەكەیان بە خەلافە ناوزەد كرد، میر عبدولڕەحمان ناسری ئەمەوی نازناوی خەلیفەی لە خۆنا.
فاتمییەكان و ئەمەوییەكانی ئەندەلوس نەدانیان بەشرعیەتی دەسەڵاتی یەكتر دەنا و نەبەشەرعیەتی خەلافەی عەباسی لەبەغدا، بەڵكو فاتمییەكان هەر لەسەرەتاوە بەهەموو رێگەو شێوازێك كاریان دەكرد خەلافەی عەباسی لەبنەوە هەڵتەكێنن و عێراق و حیجازیش بخەنە ژێر دەسەڵاتیانەوە.

 3- سەردەمی بوەیهی (334- 447 كۆچی / 946- 1055 زایینی):
خەلیفەی عەباسی لەم قۆناغەدا لەوپەڕی بێ هێزی و بێ دەسەڵاتی دابوو، دەوڵەت لەلایەن بوەیهیەكانەوە بەڕێوە دەبرا و خەلیفەیان بۆ سیاسەت و لەبەر ڕای گشتی هێشتبۆوە دوای ئەوەی بێ بەریان كرد لە هەموو دەسەڵاتە سیاسییەكانی و موچەیەكی مانگانەیان بۆ بڕیبۆوە بۆ خەرجی و پێداویستیەكانی و نووسەرێكیان بۆ دادەمەزراند تا ئیشو كارو پێداویستییەكانی بۆ هەڵسوڕێنێ.
میری بوەیهی هەردەم ناوی لەگەڵ ناوی خەلیفە دەهات لە خوتبەی ڕۆژانی هەینی ولە نەخشاندنی دراودا، خەلیفە تەنها ئەوەندەی بۆ مابۆوە بتوانێت قازییەكان و پێشنوێژی مزگەوتەكان و پیاوانی ئایینی دابمەزرێنێت و سەرپەرشتی كاروبارە ئایینیەكان بكات و مافی ئەوەی نەبوو دەست لە سیاسەتی دەوڵەت وەربدات.


  4- سەردەمی سەلجوقی (447-590 كۆچی/ 1055-1194 زایینی)
سەلجوقیەكان هەرچەندە دەستیان بەسەر بەغدای پایتەخت و هەرێمەكاندا گرت، بەڵام لە هەمان كاتدا خەلافەی عەباسیان ژیاندەوە و مەترسی فاتمییەكانیان دوورخستەوەو دوای مردنی سوڵتان (مەلیك شا) ی سەلجوقی لە ساڵی( 485 كۆچی/ 1092 )زایینی، دەوڵەتی سەلجوقی بەرە بەرە رووی لەكزی و لاوازی كرد، دووبەرەكی و شەڕو لێكدان كەوتە نێوان كوڕانی مەلیك شای میرانی دەوڵەتەوەو لە سەدەی شەشەمی كۆچی/ دوازدەهەمی زایینی قەڵەمڕەوی سەلجوقی پارچە پارچە بوو، خەلیفەی عەباسی بووە لایەنێكی ئەم ناكۆكیە و پشتی سوڵتانێكی دەگرت دژی ئەوانی تر.
 5- سەردەمی بووژانەوەی خەلافە(590- 656 كۆچی/ 1194-1258 زایینی)
دوای مردنی سوڵتان مەسعودی سەلجوقی ساڵی 547 كۆچی/ 1152 زایینی سەلجوقیەكان دەسەڵاتێكی ئەو تۆبیان نەما، خەلیفە ناسر(الناصر لدین الله) (575-620 كۆچی/ 1179-1223 زایینی) خەلافەی ژیاندەوە و دەسەڵاتی گرتەدەست و دامودەزگاكانی خەلافەكەوتنەوە كار، هیچ دەسەڵاتێكی سیاسی لە سەرەوەی دەسەڵاتی سیاسی خەلیفە نەبوو، دەوڵەت و میرنیشینە ئیسلامییەكان رێزیان لێدەگرت و دانیان بەسەروەریی دەنا، هاوكات لەگەڵ لەناوچوونی خەلافەی عەباسی لە بەغدا (مەمالیكە) توركەكان لە میسرو شام دەسەڵاتیان گرتە دەست و بۆ ئەوەی شەرعیەت بدەن بە فەرمانڕەواكانیان هەڵسان ئەندامێكی بنەماڵەی عەباسیان بردە میسر و لە ساڵی 659 كۆچی/ 1261 زایینی كردیانە خەلیفە بێ ئەوەی هیچ دەسەاتێكی پێ ببەخشن.















         



          بەندی دووەم: دیوانەكان:

  دیوانەكان لە دەوڵەتی ئیسلامیدا بەهەمان شێوەی ئەرك  فەرمانی وەزارەتەكان سەردەمی نوێ و هاوچەرخ هەڵدەستان، واتە دیوانەكان مێژووی سەدەكانی ناوەڕاستی ئیسلامی و وەزارەتەكانی ئێستان.
  دوای ئەوەی دەوڵەتی تازە دامەزراوی ئیسلامی فراوان بوو و سنووری نیمچە دوورگەی عەرەبی بڕی و بەهەموو لایەكدا پەلی هاوێشت چەندین هەرێم و ناوچەی لە ڕۆژهەڵات و ڕۆژئاوادا خستە ژێر ڕكێفی خۆیەوە، خەلیفەو كارەبەدەستان نەیدەتوانی بەتەنیا كاروبارەكان هەڵبسوڕێنن و دەوڵەت پێویستی بە رێكخستن و دابشكردنی ئیش وكارەكان وهێنانەكەیەی دیوانەكان بوو تا كارەكان بەڕێكوپێكی بێ كێشە بەڕێوە بچن.
سەرەتا لە سەردەمی خەلافەتی و عومەری كوڕی خەتاب كە بەیەكەم داڕێژەری بناغەی دامودەزگا كارگێڕییەكانی دەوڵەتی ئیسلامی دادەنرێت دیوانی بەخشین (دیوان العطا‌ء) دامەزرا بۆ دانانی ڕێوشوێنی دابەشكردن و بڵاوكردنەوەی ئەو پارە و سامانە بێشومارەی كە لە داهات و دەسكەوتی هەرێمە فەتحكراوەكانەوە(دەست بەسەراگیراوەكان) دەستی موسڵمانەكان دەكەوت و نانووسكردنی ئەو موسڵمانانە شایەنی وەرگرتنی بەخشین و دیاریكردنی پشكی هەر یەكێك بەرەچاوكردنی خزمایەتی لەگەڵ پێغەمبەردا(د.خ) وپێشینەیی لە ئیسلامداو رادەی خزمەت و دڵسۆزی.
 لەم دیوانەدا كە بەدیوانی سەربازەكان (دیوان الجند)یش دەناسرا ناو و ناسنامەو موچەو پلەو پایە و بژێوی شەڕكەر و جەنگاوەر و سەربازە موسڵمانەكان تۆمار دەكرا.
لە سەردەمی ئەمەویدا دیوانەكان زیادیان كرد و كارەكانیان فراوانتر بوو خەلیفەكانی ئەمەوی معاویەی كوڕی ئەبو سفیان و عبدولمەلیكی كوڕی مەروان و هیشامی كوڕی عبدولمەلیك برەویان بە دیوانەكان دا و ژمارەیەك دیوانی نوێیان كردەوە.
لە سەردەمی خەلافەی عەباسی پرۆسەی فەتحكردن رووی لە كزی كرد بەربەرە نەما و كۆمەڵگای ئیسلامی بووە كۆمەڵگایەكی مەدەنی و جێگیر، و ژیانی سەربازی برەوی جارانی نەماو دامو دەزگا كارگێڕی و دارایی و دادوەرییەكانی دەوڵەت چەسپان و پێشكەوتنیان بە خۆوە دێت، دیوانەكان پتر كارابوون و  ژمارەیەك دیوانی تر دامەزران كە سەرپەرشتی  راپەڕاندنی كارەكانی سەر شانیانی دەكرد كە وێرای دیوانی بەخشین، وگرنگترینیان ئەمانەن:

1- دیوانی موڵكانە( دیوان الخراج):
 ئەركی بریتی بوو لە دیاریكردن و تۆماركردنی ئەو زەوی و زارە كشتوكاڵیانەی باجی خەراج دەیانگرێتەوە و سەرپەرشتی وەرگرتن و كۆكردنەوە باجی موڵكانەو  و سپاردنی بە گەنجینەی دەوڵەت دەكرد و دەبوو كەسانی شارەزا و دڵسۆز و دەستپاك بەم كارانە هەڵسن.


2- دیوانی پۆستە(دیوان البرید):
 سەرپەرشتی ناردن و ئاڵو گۆڕكردنی نامەو هەواڵی لە نێوان هەرێمەكان و  پایتەخدا دەكرد و یەكێكە لە دیوانە گرنگ و بەهادارەكان ولە رێگەیەوە خەلیفەو بەرپرسانی دەوڵەت ئاگایان لە گۆڕانكاری و پێشهاتەكانی هەرێم و ولایەتەكان دەبوو و بایەخی تایبەتی پێدەدراو كەسانی هۆشیار چوست و چالاك و ئەسپ و هێستری خێراو خۆشڕەوی بۆ دادەنرا.
 و لەسەر ڕێگەی هاتن و چووندا خاڵی پارێزگاری و وێستگەی پشوودان هەبوون و نامەبەر كە بەخاوەن پۆستە ( صاحب البرید) دەناسرا لە و‌ێستگانەدا پشووی دەدا و پۆستەكەی دەدا بە یەكێكی تر بیگەهێنیتە وێستگەیەكی تر یان جێی مەبەست.
لە ڕۆژگاری جەنگی خاچ دروشمەكان دا زەنگییەكان و ئەیوبیەكان لە هێنان و بردنی دەنگوباسی بەرەكانی شەڕ (كۆتری نامەبەر- الحمام الزاجل- )یان بەكاردەهێنا بەتایبەت لەو كاتەی هێڵەكانی گواستنەوە و گەیاندن دەبوونە ئامانجی هێرشەكانی دووژمن.

3- دیوانی سكاڵا (المظالم):
ئەم دیوانە بە بڕیاری خەلیفە مەهدی كوڕی ئەبو جەعفەری مەنصور دامەزراو كارەكەی بریتی بوو لە ڕوانینی شكات و سكاڵای هاووڵاتیان دژ بە والییەكان و باجگران و كارمەندانی دەوڵەت و ئامادەكردنی سكاڵاكان و رێكخستنی كاتی چاوپێكەوتنی سكاڵاكاران لەگەڵ خەلیفەدا، خەلیفەكانی عەباسی خۆیان ماوە بە ماوە دادەنیشتن بۆ دیداری ستەملێكراوان و سەیركردنی سكاڵاكاران، هەروەها ئەم دیوانە بۆی هەبوو لێكۆڵینەوە ئەنجام بدات و هەڵۆێست وەربگریت دەربارەی دیاردەی بەرزبوونەوەی نرخی قوماش و كەلوپەلەكان لە بازاڕدا و هۆیەكانی زیندانیكردنی خەڵكی بێ لێپرسینەوە بەناڕەوا و دەست بەسەراگرتنی زەوی وزاری هاووڵاتیان.

4- دیوانی نامە(البرید):
هەندێك لە توێژەرەوان وای بۆ دەچن كە نامەبەری یەكەم دیوان لە مێژووی ئیسلامدا و سەرەتاكەی ئەو نامانەن كە پێغەمبەر(د.خ) دەیناردن بۆ پادشاكان و داوای لێدەكردن بڕوا بە ئایینی ئیسلام بهێنن.
ئەركی دیوانی نامەبەری داڕشتنی پەیام و نامە فەرمییەكانی خەلیفەیە بۆ والی و نوێنەرانی هەرێم ولایەتەكان و رێكخستنی نامەبەری دەوڵەت لەگەڵ وڵاتانی دەرەوەو ئامادەكردنی هەموو نووسراوێك كەلە لایەن خەلیفەوە دەردەچوو وەك بەیاننامەو و فرمان و رێككەوتننامەكان.

5- دیوانی خەرجییەكان(النفقات):
كاری ئەم دیوانە سەرپەرشتیكردنی خەرجیەكانی سوپاو فەرمانگە كارگێڕییەكان و دابینكردنی دراو بوو، دەكرێت بە فەرمانگەی پلاندانانی دارایی ناوببرێت.
6- دیوانی مۆر(الخاتم):
كاری ئەم دیوانە مۆركردن و پشڕاستكردنەوەی بڕیار و فرمانەكانی خەلیفەبوو. بە بڕیاری خەلیفە معاویە كوڕی ئەبوسفیان دامەزرا دوای ئەوەی نامەبەرێك دەستكاری نامەیەكی كردبوو و ناوەڕۆكەكەی گۆڕی بوو، ئەمیش بڕیاری دا فرمان و نامەكانی مۆر بكرێن و دانەیەكیان بەمۆمی سوور مۆر بكرێت لە شوێنێكی باوەڕ پێكراو هەڵبگرێت (بپارێزرێت).

7- دیوانی نەخشاندن(الطراز): 
ئەم دیوانە هەڵدەستا بەدروستكردنی پۆشاك و جلوبەرگی فەرمی خەلیفەو گەورە كاربەدەستانی دەوڵەت و نەخشاندنی ئاڵاو دروشمی تایبەت بە دەوڵەت.


8- دیوانی سەدەقات(الصدقات):
كاری دیوانی سەدەقات بریتی بوو لە سەرپەرشتی كردن كاروباری سەدەقەو زەكات و دابەشكردنی بەسەر ئەو كەس ولایەنانەی كە پێیان دەشێت بەگوێرەی ئەوەی لە قورئانی پیرۆزدا باسكراوە. سەرەڕای ئەمانە، لەسەردەمی عەباسی چەند دیوانێكی تر دەركەوتن لەوانە:
- دیوانی دەستبەسەر داگرتن(مصادرات) لەم دیوانە ناوی ئەو موڵكدارو خاوەن زەوی و زارانە تۆمار دەكرا كە بەهۆی سەرپێچی و پابەند نەبوون بەیاساوە دەوڵەت دەستی بەسەر زەوی موڵكەكانیاندا گرتبوو.

9- دیوانی قەیران(الأزمة):
خەلیفە مەهدی لە پێناو  بنەبڕكردنی گەندەڵی دیوانەكانی دەوڵەت ئەم دیوانەی دامەزراند كە لەچەند دیوانێكی بچووك پێك دەهات و هەر یەكەیان چاودێری هەڵسووكەوتی دیوانێكی دەكرد و چاوی بەكارەكانیان دەخشاندەوە دواتر هەر خەلیفە مەهدی دیوانی جڵەوی قەیران (زمام الأزمة)  ی دامەزراند بۆ چاودێری و بەدواداچوونی) چالاكییەكانی دیوانی قەیران (الأزمة).
ئەوەی جێگەی باسە زۆربەی بەرپرس و كارمەند و فەرمانبەر نووسەری دیوانەكانی هەردوو دەوڵەتی ئەمەوی وعەباسی لە نەتەوە موسڵمانە ناعەرەبەكان واتە لە مەوالی بوون بەتایبەت فارسەكان لەبەر ئەوەی ئەزموونێكی باش و شارەزاییەكی تەواویان هەبوو لە كارگێڕی و بەڕێوەبردندا، هەروەها تا ساڵی 81كۆچی/ 700زایینی زمانی نووسین دیوانەكانی هەرێمەكان هەر ئەو زمانانە بوون كە لەپێش ئیسلامدا بەكاردەهاتن، زمانی فارسی لە عێراق و هەرێمەكانی ڕۆژهەڵات، زمانی یۆنانی لە وڵاتی شام و زمانی قیبتی لە میسر، كاتێك عەرەبە موسڵمانەكان گەیشتنە ئەو هەرێمانە دەستكاری دیوانەكانیان نەكرد و وەك خۆی مایەوە، چونكە سەریان لەو كارانە دەرنەدەچوو و شارەزاییەكی ئەوتۆیان لە بوارەكانی بەڕێوەبردندا نەبوو.

پرسیارەكان

-پێناسەی چەمكی خەلافە (جێنشین).
- كارەكانی خەلیفە عەمەری كوڕی خەتاب بژمێرە پاشان روونی بكەوە بۆچی كەسێكی دەستنیشان نەكرد جێگەی بگرێتەوە.
- مەبەست چییە لە پشتاوپشتی؟ كەی لە پایەی خەلافەی ئیسلامی      پەیڕەوكرا؟
- جیاوازیەكانی نێوان قۆناغی یەكەم وقۆناغی دووەمی خەلافەی عەباسی دیاری بكە.
- دیوانەكان بۆچی دانران و چۆن گەشیان كرد؟
- پێناسەی ئەو دیوانانە بكە: دیوانی سكاڵا، دیوانی نەخشاندن،               دیوانی(زمام الازمە).
- جیاوازی نێوان دیوانی پۆستەو دیوانی نامەبەری روون بكەوە.

سەرچاوەو ژێدەرەكان

- الماوردي، الاحكام السلطانية.
- ابن طباطبا، الفخري في الاداب السلطانية.
- الشهرستاني، الملل والنحل.
- الطبري، تاريخ الرسل والملوك.
- المسعودي، مروج الذهب ومعادن الجوهر.
- صبحي صالح، النظم الاسلامية.
- عبد العزيزالدوري العصر العباسي الاول.
- توفيق سلطان اليوزبكي، دراسات في النظم العربية الاسلامية.


       بەندی سێیەم: بزاڤی زانستی و هزریی ئیسلامی

  یەكەم: هۆیەكانی دەركەوتن و گەشەكردنی بزوتنەوەی  
       زانستی و هزری:
خوێندنەوەو بڵاوبوونەوەی قورئانی پیرۆزو لێكۆڵینەوەی فەرموودەكانی پێغەمبەر(د.خ)كە دوو سەرچاوەی سەرەكی شەریعەتی ئیسلامن، پاڵنەرو هۆكارێكی بزوێنەر و كاریگەر بوون بۆ سەرهەڵدان و گەشەسەندنی بزوتنەوەی زانستی و رووناكبیری و هزریی ئیسلامی وهانی موسڵمانانیان دەدا بۆ فێربوون و خوێندنەوە و داهێنان. قورئانی پیرۆز سەدان جار باسی زانست و بیركردنەوەو هۆشیاری و رامانی كردوە( بخوێنە- اقرأ) یەكەم وشەیە هاتۆتە خوارەوە لە قورئان، پێغەمبەر(د.خ) زانستخوازی (طلب العلم) بە ئەركی سەر شانی هەموو موسڵمانان داناوەو لەم بارەیەو چەند فەرموودەیەكی هەیە.
نەتەوە موسڵمانەكان هەر لە سەرەتای موسڵمان بوونیانەوە دەستیان كرد بە فێربوونی زمانی عەرەبی و خوێندنەوەی قورئانی پیرۆز و لێكدانەوەی مەبەست و واتاكانی سورەت و ئایاتەكانی و كۆكردنەوەی فەرموودەكانی پێغەمبەر(د.خ)و ناسینەوەی فەرموودە راستەقینەكان و لێكۆڵینەوەی ژیان وكرەوە و هەڵسوكەوتی پێغەمبەر و ناساندن و ریزبەندكردنی ئەو كەسانەی دەماودەم كردارو گفتارەكانیان گێڕاوەتەوە تا چاوی لێبكەن و پەیڕەوی فەرموودەكانی بكەن، ئەمەش وایكرد چەند زانستێكی ئیسلامی سەر هەڵبدەن وەك زانستەكانی: خوێندنەوەی قورئان، شرۆڤەكردنی قورئان و زانستە مرۆڤایەتییەكان.
هۆیەكانی هاتنە خوارەوەی ئایەتەكان(أسباب النـزول)، زانستی(الناسخ والمنسوخ) زانستی ناسینەوەی فەرموودە دروستەكان، زانستی هەڵسانگاندن و هەمواركردن .
لە لایەكی دیكەوە بەو پێیەی پێغەمبەر(د.خ) نێردراوی خودایە بۆ هۆشیاركردنەوەی مرۆڤایەتی و ڕاگەیەنەری پەیامی قورئان و پێشەواو ڕێنیشاندەری موسڵمانانە، دەبوو موسڵمانەكان بەژیان و گوزەران و خەباتی بێوچانی لە پێناو سەرخستنی پەیامەكەی ئاشنابن و بزانن هەڤاڵ ویاوەرەكانی كێ بوون و تێبگەن لە چ هۆزو بنەماڵەیەك بوون و رۆڵ و بەشداریان چۆن وچەند بوو لە پشتیوانی كردنی پێغەمبەر(د.خ) و بڵاوكردنەوە ئایینی ئیسلام، هەروەها قورئانی پیرۆز لە زۆر ئایەتدا ئاماژە بۆ نەتەوەكانی پێشتر دەكات و بەسەرهاتیان دەگێڕێتەوە، لێرەوە مێژوونووسی و نەژادناسی وەك پێویستیەكی دەروونی لای موسڵمانان سەریان هەڵداو چەندین نامیلكەو كتێب دانران سەربارەت بەژیانی پێغەمبەر(د.خ) و جەنگ و غەزاكانی و ژیاننامەی هاوەڵانی و نەژادی و هۆزو خێڵە عەربەكان وپڕۆسەی بڵاوكردنەوەی ئایینی ئیسلام لە هەرێمەكان و مێژووی ئەو ڕووداو و گۆڕانكاریانەی دووچاری دەوڵەتی ئیسلامی هاتن، ئەوە بوو نەوەیەك له ‌مێژوونوسان دەركەوتن وەك:  (ابن اسحق)و(ابن هشام)و(الكلبی) و (المدائنی) و چەندانی تر.
لە سەدەكانی بەرایی مێژووی ئیسلامدا تەنها بایەخ دەدرا بەو زانیاریانەی پەیوەست بوون بە ناوەڕۆكی ئیسلام و ژیانی پێغەمبەری خوداوە، لە ئەنجامی فەتحكردنی هەرێمەكانی شام و میسرو عێراق و وڵاتی فارسەوە، عەرەبە موسوڵمانەكان بە هەموو لایەكدا بڵاوبوونەوەو تێكەڵ بە گەل و نەتەوەی جۆر بەجۆری خاوەن شارستانییەت بوون و كاریان لەو نەتەوانە كردو پێیانیش كاریگەر بوون، چونكە لەو هەرێم و  وڵاتانە شارستانییەتی دێرین و پێشكەوتوو هەبوو دامو دەزگای كارگێڕی و دارایی و زانستی لە ئارادابوو.
لە (سەدەی دووەمی كۆچی/ هەشتەمی زایینیەوە) بزاڤێكی چالاكی وەرگێڕان لە خیلافەی عەباسی سەری هەڵداو دەیان سەرچاوەی هزری فەلسەفی و گەردوونناسی و جوگرافی و بیركاری و نۆژداری لە لایەن وەرگێڕە سریانەكانەوە لە زمانی یۆنانیەوە وەرگێڕدرانە سەر زمانی عەرەبی.  زانایانی موسڵمان بە دیدو سەرنج و بۆچوونەكانی رابەرانی شارستانییەتی یۆنانی ئاشنا بوون، هاوكات گروپ و رەوتە هزری و ئایینەكانی نێو كۆمەڵگای ئیسلامی وەك (المعتزلة)و( اخوان الصفا) و ئەوانی تر ڕۆڵی بەرچاویان گێڕا لە پێشخستنی رەوشی زانستی و رووناكبیری  و سەرەنجام و بزاڤێكی هزری و زانیاری گشتگیر پەیدابوو. سەدان بیرمەند و فەیلەسوف و نوژدار و جوگرافیناسی و گەردوونناسی و هۆشمەندی موسڵمان دەركەوتن و لەبوارەكانی زانستە مرۆڤایەتیەكاندا داهێنیانیان كرد و شاكاری نایابیان بەرهەم هێنا،  بەمەش خزمەتێكی گەورەی شارستانییەتی ئیسلام و هەموو مرۆڤایەتی یان كرد.

    دووەم: مەڵبەندەكانی بزوتنەوەی هزریی وئاوەدانی:

لە جیهانی ئیسلامی دەیان هەرێم وڵات و هەزاران شار و شارۆچكەو گوندی لەخۆ دەگرت، بایەخدان بەزانیاری و رۆشنبیری ئایینی و خۆ خەریككردن بەخوێندن و خوێندنەوەو و نووسین و دانان دیاردەیەكی ئاسایی بوو، توێژی رووناكبیران و خوێندەواران بە ئەركێكی ئایینی پیرۆز و پێویستییەكانی گرنگی ژیانیان دادەنا، لە هەموو شارو ناوچەكان مزگەوت و حوجرە و خوێندنگا هەبوون بزاڤی فێركردن بەردەوام بوو و بەپلەیەك زانستەكانی قورئان و فەرموودە و زمانی عەرەبی دەخوێنران، هەرێم نەبوو ژمارەیەك شەرعزان و بیرمەند و مامۆستای تیا هەڵنەكەوتبێت یان نەبووبێتە جێگەی زانایان و بیرمەندانی موسڵمان.
لەنێوان ئەم ژمارە زۆرەی شارو ناوچەكاندا، هی وا هەبوون رەوشی سیاسی و ئابووری بۆ دەڕەخساو لە قۆناغێكی مێژووییدا دەبووە تەوەرێكی سەرەكی بزوتنەوەی زانستی و هزری و لە داهێنانی شارستانیدا رۆڵی پێشكەنگی دەگێڕاو بە كۆمەڵ  فێرخوازان و زانستپەروەران و ئەدەبدۆستانی لە ئامێز دەگرت.

1-مەككەو مەدینە:
لەسەدە بەراییەكانی مێژووی ئیسلامیدا هەردوو شاری مەككەو مەدینە بەهۆی ئەوەوە كە یەكەم لانكەی ئیسلام بوون كرانە ناوەندێكی زانستی و هزریی هەرە گرنگ، ئەندامان و لایەنگرانی ئەم ناوەندە پتر خەریكی لێكۆڵینەوە لە زانستەكانی قورئان و فەرموودەو عەقیدە بوون، هەروەها لە مەدینە قوتابخانەیەكی مێژوونووسی سەری هەڵداو بایەخی دەدا بەنووسینەوەی دەركەوتنی ئیسلام و بڵاوبوونەوەی بە نیمچە دوورگەی عەرەب و هەرێمەكانی دەوروبەریدا و تۆماركردنی ژیاننامەی پێغەمبەر و هاوەڵانی(د.خ).


2- عێراق:
لەسەردەمی خیلافەی عەباسی، عێراق چەقی دەوڵەتی ئیسلامی بوو شاری بەغدا لە ساڵی 145 كۆچی/ 762 زایینی دروستكراو كرایە پایتەخت، لە بەسرەو كوفە دوو قوتابخانەی هزری لێك جیا سەریان هەڵداو گرنگیان بەزانستەكانی قورئان خوێندنەوەو فەرموودە گێڕانەوەو هونەرەكانی زمانی عەرەبی دەدا، لە هەندێ بابەتی ئایینی و زمانەوانیدا دیدو تێڕوانینی جیاوازیان هەبوو كە گفتوگۆ  و بیروڕا گۆڕینەوەی دەهێنایە كایەوە، زانیایانی عێراقیش بەسەر ئەم دوو قوتابخانەیە دابەش بوون.
لە سەدەی (چوارەمی كۆچی/ دەیەمی زایینی) گروپی (اخوان الصفا) لە بەسرا دەكەوتن لە ژێر كاریگەری هزرو فەلسەفەی یۆنانیداو دەیانویست شۆڕشێكی سەرتاپاگیر بەرپا بكەن و كۆمەڵگای ئیسلامی بەرەو باشتر بگۆڕن و لە نامەكانیاندا كە لە پەرتوكێكدا بڵاوكرانەوە گەلێ پرس و كێشەیان خستۆنە ڕوو بەگوێرەی تێگەیشتنی خۆیان چارەسەریان بۆ داناون.
هەرچی بەغدایە لە ماوەیەكی كەمدا بووە ناوەندێكی ئاوەدانی و شارستانی و پڕبوو لە مزگەوت وفێرگە ( دور العلم) وكتێبخانە و لە ڕۆژ هەڵات و رۆژئاواوە، خوێندكارو فێرخوازان روویان تێدەكردو كەم تا زۆر تیایدا دەمانەوە، هەر زانایەكی موسڵمان ئ‌ارەزوو كردایە پەرە بە ئاستی زانستی خۆی بدات دەبوو سەردانی بەغدا بكات و لە دامەزراوە زانستیەكانیدا درێژە بەخوێندن بدات و خۆی پێ بگەیەنێت. گەلێ لە زانایانی ناوداری وەك (موسـی الكاظم) و(أبو حنیفة) و(الجاحظ) و(سیبویە) و (ابن قتیبە) و(الطبـری)و( الغزالی) پەروەردەو پێگەیشتووی بەغداو ناوەندە زانستییەكانی تری عێراقن.
3- شام و میسر :
وڵاتی شام لە سەردەمی زەنگییەكان و ئەیوبیەكاندا بزوتنەوەیەكی زانستی وئاوەدانی بەرچاوی بەخۆوە دیت لە شارەكانی دیمەشق و حەلەب و قودس وشارەكانی تر گەلێك مزگەوت و قوتابخانەو وخانەقا دروستكران، ئەگەر چاوێك بەهەردوو كتێبی (الاعلاق الخطیـرە) ی (ابن شداد) و( الدارس فی تاریخ المدارس)ی (النعیمی) بگێڕین بۆمان ئاشكرا دەبێت كە میران و بەر پرسان و سامانداران و خێرخوازانی دەوڵەتی زەنگی و دەوڵەتی ئەیوبی تا چ ڕادەیەك خواناسی و ئاییندار و زانست پەروەر بوونەو چەند پەرۆشی بنیاتنانی مزگەوت و قوتابخانەو و خانەقا بوونەو چەندیان لە حسێبی خۆیان بنیات ناوە.
پاش گرتنی بەغداو لە ناوبردنی خەلافەی عەباسی ساڵی (656 كۆچی/1258 زایینی)و دەستبەسەراگرتنی هەرێمەكانی ڕۆژهەڵات لە لایەن لەشكری مەغۆلەوە سەنگ و قورسایی شارستانییەتی ئیسلامی بەیەكجاری گوێزرایەوە بۆ شام ومیسر و قاهیرە و دیمەشق و حەلەب و شوێنی بەغدا و شارەكانی تری عێراقیان گرتەوە.
مەمالییكەكان كە دوای ئەیوبیەكان دەسەڵاتیان لە شام و میسر گرتە دەست و بەشێوەی ئەیوبیەكان حەزیان لە كاری بیناسازی دەكرد و ئاوڕیان لە زانایان و ئەدیبان دەدایەوە و پشتگیریان دەكردن و ژمارەیەك دامو دەزگای زانستیان لە قاهیرە و دیمەشق و سەرجەم شارەكاندا ئاوا كرد، قاهیرە وەك بەغدای رۆژگاری عەباسییەكانی لێهات و بووە پایتەختی زانیاری و بیرەمەندی و وێژە و بارەگای گردبوونەوەو پێ گەیشتنی زانایان و ئەدیبان، دیمەشق و حەلەبیش هاوشانی قاهیرە بوونە دوو مەڵبەندی بە بڕشتی مێژوونووسی بوو.
لە  وڵاتی شام و میسردا بەهرەمەندانی وەك (ابن تیمیە) (ئیبن خەلكانی هەولێری) و(الذهبی) و(ابن كثیر) و(الزین العراقی) و(ابن حجر العسقلانی)و (السیوطی) پێگەیشتن.

4- رۆژئاوای ئیسلامی و ئەندەلوس:
رۆژئاوای ئیسلامی ئەو هەرێم و ولایەتانە دەگرێتەوە كە لە بیابانی رۆژئاوای میسرەوە دەست پێدەكات و تا كەنارەكانی ئۆقیانوسی ئەتڵەسی درێژ دەبێتەوە ئەم ناوچە بەرفراوانە لە سەردەمی ئەمەوی فەتحكراو خرایە سەر دەوڵەتی ئیسلامی و شارەكانی قەیرەوان و فاس و مەراكش و تەلماسان و تەنجە بوون بە ناوەندی بڵاوكردنەوە زانستی  و رۆشنبیری ئیسلامی، مرابیتەكان (المرابطون) و موەحیدەكان (الموحدون) رۆڵی چاكیان گێڕا لە چەسپاندنی ئیسلام و پەرەپێدانی زانستە ئیسلامییەكان لە ناوچەكانی باكووری ڕۆژئاوای ئەفریقیا.
لە وڵاتی ئەندەلوسیش كە هەشت سەدە لە ژێر فەرمانڕەوایی دەوڵەت و میرنیشینە موسڵمانەكاندا بوو، لەو ماوە درێژەدا بووبوە بنكەی داهێنانی زانستی و رووناكبیری و وێژەیی ئیسلامی، قورتبەو غەرناتە و ئەشبیلیەو بەلنسیا(ڤالنسیا) لە ناوەندی زانستی و وێژەییەكان بوون، رەگەزی هونەری و وێژەیی وا لە ئەندەلوس دەركەوتن كە لە ڕۆژهەڵاتدا وێنەیان نەبوو.
لە ڕۆژئاوای ئیسلامی و ئەندەلوسدا گەلێ زانانی بلیمەت و نووسەری بە تواناو بیرمەندی زیرەك و لێهاتوو هەڵكەوتن لەوانە (ابن عبد ربە) و(ابن رشد) و (لسان الدین ابن الخطیب) و ( ابن خلدون)، كە ناوبانگیان لە ڕۆژهەڵاتیش دەنگی دابووە.


5- خۆراسان و هەرێمەكانی ئەوپەری رۆژهەڵاتی ئیسلامی:
لەنیو بنەماڵە فەرمانڕەواكانی رۆژهەڵاتی ئیسلامیدا رۆڵ و جێپەنجەی سامانییەكان و غەزنەوییەكان دیارە لە پتەوكردنی دەسەڵاتی ئیسلام و بڵاوكردنەوەو و پێشخستنی زانستە ئایینیەكان، زانایانی رۆژهەڵات خزمەتێكی بێ سنوری زانستی فەرموودە و هونەرەكانی زمانی عەرەبیان كردوەو لە رەگەزە ئەدەبیەكاندا شاكاریان بەرهەم هێناوە، ڕێژەیەكی زۆری زانایانی موسڵمان بە نەژاد خەڵكی شارو ناوچە و لادێكانی خۆراسان و هەرێمەكانی تری رۆژهەڵاتن، لە سەرچاوەكاندا دەیان زانای ناوداری بوخاری و بەلەخی سەمەرقەندی و مروروزی و نیسابوری بەرچاو دەكەوتن.

سێــهەم: مزگەوتەكان و قوتابخانەكان
مزگەوتەكان وێڕای ئەوەی جێگەی نوێژكردن و خواپەرستی بوون، هاوكات مەڵبەندی فێركردن و خوێندن و پێگەیاندنیش بوون، تا نیوەی دووەمی سەدەی (پێنجەمی كۆچی/ یازدەهەمی زایینـی) مزگەوت ڕۆڵی قوتابخانەو فێرگەشی دەگێڕاو چەند ژوورێكی لێ تەرخان دەكرا بۆ وانەگوتنەوەو فێركردن.
مزگەوتەكان كە لە بنەڕەتدا جێگەی نوێژكردن و خواپەرستین، لە توانایان نەما ئەو ژمارە زۆرەی قوتابیان و فێرخوازان لە خۆ بگرن دوای ئەوەی ژمارەیان ساڵ بە ساڵ هەڵدەكشاو بازنەی بابەتەكانی خوێندنیش فراوان دەبوون، هەروەها وانە گوتنەوەی مامۆستایان و گفتوگۆ و دەنگە دەنگی قوتابیان كێشەیان بۆ قورئانخوێن و نوێژكەران دروست دەكرد وسەری لێ تێكدەدان بۆیە بیر لە جیاكردنەوەی شوێنی خوێندن كرایەوە لە مزگەوتەكان جێگەی تایبەتی بۆ تەرخان كراو ناونرا قوتابخانە و واباوبوو كە هەر لەتەنیشت مزگەوتەكان دروست بكرێن، سەرەڕای ئەم هەنگاوەش مزگەوتەكان رۆڵی زانستی خۆیان لە دەست نەداو ناو بەناو وبەڕادەیەكی كەمتر لە پێشوو وانەیان تێدا دەگوترایەوە.

  (نیزام مەلیك): 
وەزیری ناوداری هەردوو سوڵتانی سەلجوقی ئەلب ئەرسەلان (455-465 كۆچی/ 1063- 1073 زایینی)و مەلیكشا (465-485 كۆچی/ 1073-1092 زایینی)بوو خاوەنی بیرۆكەی دامەزراندنی قوتابخانەیە لە مێژووی ئیسلامدا، كە لە ساڵی(457 كۆچی/1065 زایینی) لە بەغدای پایتەخت دروستی كرد بە قوتابخانەی(النضامیە) ناوی دەركردو بەرە بەرە شارو شارۆچكە نەما قوتابخانەیەك یان زیاتری لێ نەبێت، بۆ نموونە لە شاری هەولێر قوتابخانەی(الربض) و (قوتابخانەی قەڵا) و (قوتابخانەی موجاهیدیە) هەبوون و ساڵانە پێشوازیان لە كۆمەڵێك فێرخوازی شارەكەو دەوروبەری دەكرد.
لە قوتابخانەكاندا سەرەڕای زانستەكانی قورئان و فەرموودەو ئوسوڵ و عەقیدە وزمانی عەرەبی كە بەزانستی سەرەكی و بنەڕەتی دەژمێردان، جورەها بابەتی و وێژەیی و هزری دەخوێنران، خوێندن چەند ساڵێكی، دەخایەندو بە سەر چەند قۆناغێكدا دابەش دەكرا، قوتابیان لەسەر دەستی مەلاو مامۆستایان فێـری خوێندەواری دەبوون، پێویست بوو لەسەریان قۆناغ بە قۆناغ ببـڕن ئەمجا مۆڵەت و بڕوانامەی كاركردنیان پێ دەبەخشرا.
لە قوتابخانە پێشكەوتووەكاندا تایبەتمەندی هاتە كایەوە و هەر زانستێك مامۆستایەكی پسپۆڕو شارەزا دەیگوتەوە.
جگە لە وانەگوتنەوە، كۆڕو كۆبوونەوەی زانستی و فەلسەفیش لە قوتابخانەكان دەبەستران زانایان و مامۆستایان ئەڵقەڕێز دادەنیشتن و گفتوگۆی پرس و بابەتی جۆربە جۆریان دەكرد.
لە ڕووی داراییەوە دەوڵەت خۆی سەرپەرشتی قوتابخانەكانی دەكرد و مووچەی مامۆستایان و خەرجی و پێداویستەكانی دەدا، قوتابخانەی واش هەبوو خێرەخوازان دروستیان دەكرد و باخ و بێستان و گوندیان لەسەر وەقف دەكرد، لە داهاتی وقفكراوەكان بژێوی مامۆستایان و پێداویستیەكان دابین دەكران.

پرسیارەكان

-هۆكار و پاڵنەرەكانی دەركەوتن وگەشەسەندنی بزونتەوەی زاننستی و هزری و ئیسلامی بەخاڵ بژمێرە؟
- مەڵبەندە دیارەكانی بزوتنەوەی زانستی و هزری كامانەن؟
- بۆچی قوتابخانەكان لە مزگەوتەكان جیاكرانەوە؟
- (نیزام مەلیك) كێیە؟ پێناسە بكە.
- لە قوتابخانەكان، چ بابەتێك دەخوێنران؟




سەرچاوەكان

- أدم ميتز الحضارة الاسلامية في القرن الرابع الهجري.
- حسن ابراهيم حسن، تاريخ الاسلام.
- شاكر مصطفي، التاريخ العربي والمؤرخون.
- أبو زيد شلبي، تاريخ الحضارة الاسلامية.
- أحمد أمين، فجر الاسلام.
- جرجي زيدان، تاريخ التمدن الاسلامي.
- خليل ابراهيم السامرائي. دراسات في الفكر العربي.


  تەوەرەی دووەم: 


  

بەشداری شارستانیانەی كورد لەسەدەكانی ناوەڕاست


              بەندی یەكەم: 

 چەمكی سەدەكانی ناوەڕاست و كورتەیەك لەسەر كورد:

مەبەست لە چەمكی سەدەكانی ناوەڕاست ئەو  قۆناغە مێژووییە كە دەكەوێتە نێوان سەدە كۆنەكان و سەردەمی نوێ و هاوچەرخدا ئەم قۆناغە تایبەتمەندی خۆی هەیەو لەگەلێك بارو لایەنی چڤاكی و ئابووری و هزری وژیاریەوە جیاوازە لە سەردەم وقۆناغەكانی تر.
بۆ دیاركردنی سەرەتاو كۆتایی سەدەكانی ناوەڕاست، لێكۆڵەران و شارەزایانی مێژوو راو بۆچوون و تێكەیشتنی جۆربەجۆرو لێكجیایان هەیە، لە ڕاستیدا هەر نەتەوەیەك یان هەر وڵات و دەڤەرێك هەل و مەرج و پێوەری مێژوویی تایبەتی خۆی هەیە كە ڕووداو و گۆڕانكارییە مێژووییەكان سەپاندویانە و خاڵی وەچەرخانیان لە ڕەوڕەوەی مێژوودا هێناوەتەكایەوەو لەبەر رۆشناییان قۆناغە مێژووییەكان دەستـنیـــشان دەكرێت.

مێژووی كوردو كوردستانیش لەم دەستوورە بەدەرنیـیە و دەكرێت بەم چەشنە دابەش بكرێت:

   1- مێژووی كۆن - مێژووی چەرخە كۆنەكان: 
لە بەرە بەیانی مێـژووی كوردستانی و كوردەوە دەست پێدەكات و بەردەوام دەبێت تا ڕۆژگاری پڕۆسەی فەتحكردنی هەرێم و باژێڕەكانی كوردستان لەلایەن. عەرەبە و موسڵمانەكانەوە كە لە سەردەمی دووەم خەلیفەی راشیدی عومەری كوڕی خەتاب (13 -23 كۆچی/ 634- 644 زایینـی) ئەنجام درا.
 2- مێژووی سەدەكانی ناوەڕاست- چەرخێن ناڤینێ- سەدە ناوەنجییەكان: 
لە پڕۆسەی فەتحی كوردستانەوە و تاجەنگی چاڵدێران ساڵی (920 كۆچی/ 1514زایینی) و دووكەرتكردنی كوردستان دەست پێدەكات. گومانی تێدا نییە كە فەتحی ئیسلامی هەرێم و ناوچەكوردنیشیـنەكان و جەنگی چاڵدێران دوو رووداوی ئێجگار گرنگ و كارتێكەرن لە مێژووی كوردو كوردستان و بەخاڵی گواستنەوە و گۆڕانكارییەكان دەژمێردرێن و كاریگەری قوڵ و چارەنووسسازیان بەجێهێشتووە و ژیان و گوزەرانی نەتەوەی كوردیان لە قۆناغێكەوە بۆ قوناغێكی تری نوێ و جیاواز گواستنەوە، لەبەر هەندێ ئەم دوو ڕووداوە لە دووی یەك كراون بەخاڵی سەرەتا و خاڵی كۆتایی سەدەكانی ناوەڕاست. ئەم قۆناغەش دەشێت بكرێت بەدوو سەردەمەوە:
أ- سەردەمی خەلافەتی ئیسلامی (18-656 كۆچی/ 639-1258 زایینی):
لە گەیشتنی موسڵمانەكانەوە بۆ ناوچەی حەلوان تا گرتنی بەغدا لە لایەن لەشكری مەغۆلەوە ساڵی (656 كۆچی/ 1258 زایینی) ساڵی لەناوچوونی خەلافەتی عەباسی دەگرێتەوە.
ب- سەردەمی فەرمانڕەوایی داگیركەرانەی مەغۆل- جەلائیری- تەیموری توركمانی قەرە قۆنیلۆ  و ئاق قۆنیلۆ:
 لەداگیركردنی بەغداوە تا جەنگی چاڵدێران 920 كۆچی/ 1514 زایینی دەگرێتەوە.

3- مێژووی نوێ:
 لە جەنگی چاڵدێران تا دەست پێكردنی جەنگی جیهانی یەكەم         1914-1918ز دەگرێتەوە.

4- مێژووی هاوچەرخ: 
لەدەست پێكردنی جەنگی جیهانی یەكەمەوە 1914- 1918 ز تا سەردەمی ئێستا دەگرێتەوە.

 كورد لە سەدەكانی ناوەڕاستدا:
كورد نەتەوەیەكی دێرین و ڕەسەن و خانەدانە و یەكێكە لە نەتەوە ناودارەكانی رۆژهەڵات، هەر لە مێـژەوە لە  زێد ونیشتمانی خۆی كە كوردستانە نیشتەجێ بوەو لەگەڵ سروشت و كەشوهەواكەیدا راهاتوەو لەگەڵ شاخ و دۆڵ و نشێوو پێدەشت و ئاوی سازگاری كانی و رووبارەكاندا خۆی گونجاندەوە، بەردەوام بەربەرەكانی هەڕەشە و ترس و گوشارە دەرەكیەكانی كردوە و بەسەریاندا زاڵبوە.
لەسەدەكانی ناوەڕاستدا، كورد بە گەواهی گەڕۆك و مێژوونووناسی میللەتێكی دیارو ناسراو بوو بە پێی سەنگ و قەبارەی خۆی هەر گاڤـ رۆڵی شایستە و شایەنی خۆی گێڕاوە و پشكداری بەرچاوی هەبوە لە هەموو روداو و بۆنە و بەسەرهاتە پەیوەندارەكاندا و ئامادەبوونی كارای خۆی سەلماندوە، لە رووی سیاسی و سەربازیەوە دژی دەسەڵاتدارانی بیانی و داگیركەرانی  ڕاپەڕیوە، بژاڤـ و سەرهەڵدان و شۆڕشی چەكداری بەرپاكردووە و بەرسینگی پەلامار و لەشكركێش دوژمنانی گرتوە و سەردارێتی خێڵەكی و فەڕمانڕەوایی و ناوەخۆیی و میرنشینی سەربەخۆ نیمچە سەربەخۆی لە ناوچە جۆربەجۆرەكانی وڵاتەكەیدا  دامەزراندوەو پەیوەندی دۆستانەی لەگەڵ خەلافەتی عەباسی(132- 656 كۆچی/ 946-1258 زایینی) و هێز و دەوڵەتانەی تردا گرێداوە.
لەسەردەمی خەلافەتی عەباسیدا، میر و سەردار و سەرەك هۆزەكانی كورد بە كەڵك وەرگرتن لە هەلەمەرجی سیاسی و ئابووری خەلافەت و بە سوود بینین لە توندی وقایمی دەڤەرە چیایی و دوور دەستەكانی كوردستان، چەندین فەرمانڕەوایی و میرنیشینی گەورە و بچووكیان دامەزراند و سەدان ساڵ كاروباری ناوەخۆیی ناوچەكانی ژێر دەسەڵاتیان بەڕێوە دەبرد، گەورەترین و بەناوبانگترین ئەم میرنیشنانە بریتین لە:

1- میرنشینی شەدادی: 
لە هەرێمی ئەڕان و ئەرمینا لە باكووری كوردستان (340-595 كۆچی/ 951-1199 زایینی)دەركەوت كە ناوچەی گەنجە، دوین (دبیل) وئانی و بەردەعە یان بەدەستەوە بوو.

 2- میرنـشینی ڕەوادی(337- 467 كۆچی / 748- 1074 زایینی):
 لە هەرێمی ئازەربایجان (ئاترۆپاتەگان) لە شارەكانی تەورێز، مەراغە، شنۆ، ئورمێیە، سەلماس دامەزراوە.
ئەم دوو میرنشینە لە سەردەستی میرانی دوو بنەماڵە هۆزی هەزەبانی كوردەوە دامەزرێنراون، هەزەبانی، هۆزێكی گەورە و بڵاوی كوردە، چەندین لق و عەشیرەت و تیرەی هەیە كە لە دەشتایی هەولێر لە ناوچەی هەردوو زێی (زێی گەورەو زێی بچووك) وكێلەشین و سەلماس و لە چواردەوری دەریاچەی ئورمێیە نیشتەجێ بوون.

3- میرنشینی حەسنەوی بەرزیكانی (348-406 كۆچی/ 959-1015 زایینی): 
ئەم میرنشیـنە لە لایەن ماڵباتێكی دەسەڵاتداری هۆزی بەرزییەكانی كوردەوە دامەزراندوە لەوڵاتی شارەزوور و هەرێمی چیا لە سەردەمی میـر حەسنەویەی كوڕی حوسینی بەرزیكانیەوە كە پتـر لە بیست ساڵ میرایەتی كردوە(348-369 كۆچی/ 959-979 زایینی)، بوە بە میرنشینێكی بە دەسەڵات و وەك هێزێكی ناوچەیی كاریگەر لە لایەن خەلیفە عەباسی و دەسەڵاتدارانی بوەیهیەوە دانی پێدانرا، هەر بۆیە بە میرنشینی  حەسنەوی دەناسرێت.
پاش مردنی میر حەسنەویە ئاژاوە و ناكۆكی كەوتە نێو میرنشینەكە و ماوەیەك درێژەی كێشا و بەوە كۆتایی هات كە میر بەدر بووە جێنیشینی باوكی و بۆ ماوەیەكی درێژ (369 – 405 كۆچی/ 980-1014 زایینی) میرایەتی كرد، دوای مردنی بە ماوەیەكی كەم میرنشینەكە لە ناوچوو.

4- دەوڵەتی دۆستەكی- مەڕوانی (372كۆچی- 478 كۆچی/982-1085 زایینی):
 لە هەرێمی جەزیرە و زۆزان ولە ناوچەكانی میافارقیـن، حوسنكێفیا، ئامەد(دیاربەكر)، ئەرزن، سەعرت، جزیرەی بۆتان دەركەوتووە.
ئەم میرنشینە لەسەر دەستی میر بادی كوڕی دۆستەكی بناغەی دانراوە، دوای كوژرانی ساڵی (380كۆچی/ 990 زایینـی) خوارزا (خوشكەزا) كانی كە كوڕی میـر مەڕوانی كوڕی كاكی كورد بوون درێژەیان بە دەسەڵاتدا، تیایاندا ئەحمەدی كوڕی مەڕوان كە پتر لە نیو سەدە میرایەتی كردوە (401-453كۆچی/ 1011-1061 زایینی) بەرچاوترین و چالاكترین دەسەڵاتداری كوردە میرنشینەكەی لە قەوارەیەكەی بچووكی ناوخۆییەوە بردە ئاستی دەوڵەتەكانی ناوچەكە، لەسەردەستی ئەودا دەسەڵاتی سیاسی میرایەتی كورد گەیشتە لوتكە.

 5- میرنشینی عەنازی: 
لە حلوان و  شارەزوور (381-511 كۆچی/ 991-1117زایینی)، دوای لاوازبوون ولە ناوچوونی میرنشینی حەسنەوی بەرزیكانی بنەماڵەیەكی تری كوردی ناوچەكە كە عەنازیەكان بوون دەركەوتن دواتر ناوچەی تریان خستەسەر لە هۆزی شازنجانی فەرمانڕەوایی شارەزووریان لە ئەستۆ گرت سەرەڕای ئەم میرنیشینە دانپێنراوانە، چەند میرنیشینێكی بچووك سنوردار ژمارەیەك قەڵاو شورا و ناوچە و شارۆچكەیان بەڕێوە دەبرد وەك هۆزی هەزەبانی لە هەولێرو دەوروبەری، هۆزی زەرزاری لە قەڵاو شارۆچكەكانی خەفتیان ( هاودیان)و رەواندوز و باڵەكان و سیدەكان، هۆزی حەمیدی لەهەردوو قەڵای ئاكرێ وشوش، هۆزی هەكاری لە قەڵاكانی ئامێدی ئاشب وهرور و جۆڵە مێرگ، هۆزی بۆتانی لە جزیرەی بۆتان و هەرێمی زۆزان، هۆزی(بەشنەوی) بەژنەوی لە قەڵای فەنكی هەڵكەتوو لە باكووری جزیرەی بۆتان، هۆزی مەهرانی لە قەڵاو گوندەكانی ناوچەی زاخو، هۆزی رۆژەكی لە باژێڕی بەدلیس و دەوروبەری، هۆزی قەیموری لە قەڵای قەیمور لە هەرێمی دیار بەكر، هۆزی چۆپی لە هەردوو قەڵای شاتان و (حصن طالب).
ئەم میرنشینانە كاروباری سیاسی و سەربازی و ناوچەكانی كوردستانیان بەڕێوەدەبرد میرنشینە گەورەو ناسراوەكان خودانی دامەزراوە ودام و  دەزگاكانی كارگێڕی و دارایی و دادوەری و ئابووری خۆیان بوون، خەلیفەی عەباسی لە بەغدا دانی بەهەموویان دەنا، میرە كوردەكانیش لای خۆیانەوە ڕێزی خەلیفەی عەباسییان دەگرت وبە هێمای دەسەڵاتی شەرعیان دادەنا و هەرگیز سەرپێچی فەرمان و بڕیاەكانیان نەدەكرد.
میرەكانی كورد دراویان بە ناوی خۆیانەوە لێدەدا پاش نەخشاندنی ناوی خەلیفەی عەباسی دەسەڵاتداری بوەیهی لە سەر دراوەكە، هەروەها لە وتاری ڕۆژانی هەینیدا لە دوای ناوی خەلیفە ناویان دەبراو و نزایان بۆ دەكرا، ئەم دوو هەنگاوەش نیشانەی ئەوەبوون كە ئەو میرانە خۆیان بە فەرمانڕەوای سەربەخۆ دەزانی.
ئەم بارودۆخە بەردەوام بوو تا لە نیوەی دووەمی (سەدەی پێنجەمی كۆچی/ یانزەهەمی زایینی) هەرێمە كوردنشینەكان و سەرجەم هەرێمەكانی رۆژهەڵاتی ئیسلامی دووچاوی هێرش و پەلاماری فراوانخوازیانەی توركە سەلجوقیەكان بوونەوە بە سەركردایەتی توغرل بەگ و ئەلب ئەرسەلان و مەلكشا، یەكێك لە ئەنجامە خراپەكانی ئەم لەشكر كێشیە، كەوتن ولە ناوچوونی میرنشین و دەسەڵاتدارییە ناوخۆییەكانی كوردستان بوو، لە لایەكی دیكەوە گەلێك هۆزو تیرەو بەرەبابی تورك و توركمان بە كوردستاندا بڵاوبوونەوەو بە یەكجاری نیشتەجێ بوون، دواتر لە (سەدەی شەشەمی كۆچی/ دوازدەهەمی زایینی) لە ژێر سایەی هاندان و پشتگیری سەلجوقیەكان توانیان ژمارەیەك دەسەڵاتداری لە سەر خاكی كورد دابمەزرێنن كە لە مێژوودا بە (ئەتابەكیەكان) ناو دەبران.


میللەتی كورد لە سەدەكانی ناوەڕاستدا لە رووی جۆری ژیان و باری گوزەرانەوە بەسەر سێ كۆمەڵدا دابەش دەبوون:
1- شارنشینەكان:
 بەشێك لە نەتەوەی كورد و دانیشتوانی دیكەی كوردستان لە شارو ناوچە و شارۆچكەكان دەژیان و بەكاری بازرگانی و پیشەی جۆراو‌جۆر و پیشەسازی یەوە خەریك بوون وەك ئاسنگەری، دارتاشی، زێڕنگەری، كوتاڵفرۆشی، جۆڵایی، دەرمانسازی، كرێكاری... هتد.
هەندێكیشیان لە فەرمانگەكاندا كارمەند بوون، لەو كاتەدا ژمارەیەك شارو ناوچەی ئاوەدان و چڕ و پڕ جموجۆڵ هەبوون، لە وانە: ئەربیل (هەولێر) سنجار، حلوان، ئامەد، میافارقین، حوسنكێفا، سەعرت، بەدلیس، دەینوەر، كرماشان(قرمسین) شاپور خواست. داقوق، سەلماس، ئورمیە، شنۆو چەندینی تر، لەم شارانە لە پاڵ كورد میللەتەكانی (ئەرمەن، سریان، جوو) دەژیان كە زیاتر بە پیشگەری و  پارەگۆڕینەوە و بازرگانیەوە خەریك بوون. ئەمە وێڕای بوونی عەرب و توركمان كەهاتبوونە شارە كوردییەكان و تێیدا نیشتەجێببون.

2- گوندنشینەكان: 
لە ڕاستیدا زۆربەی دانیشتوانی كوردستان لە گوندو  شار ودێ و لادێكاندا نیشتەجێ ببوون، هەزاران گوندو لادێی گەورەو بچووك هەبوون، دەگمەن پانتاییەكی جوگرافی هەبوو گوندی لێنەبێ، وەكو زانراوە ئاو هەواو كەشی زۆربەی هەرەزۆری ناوچەكانی كوردستان گونجاو و لەبارن بۆ كشتوكاڵ  و ژیانی وەرزێری، دانیشتوانی گوندەكان بە ئاژەڵداری و جوتیاریەوە خەریكبوون، جۆرەها ئاژەڵی ماڵیان بەخێو دەكرد لە پەز (مەڕ ) بزن، چێڵ، گا، پەلەوەر، هاوكات گوندو لادیكان و شارەكان سەرچاوەی دابینكردنی هەموو چەشنە بەروبوومێكی كشتوكاڵی وئاژەڵی بوون.

3- كۆچەری و نیمچە كۆچەری (ڕەوەند): 
تا ئەم ساڵانەی دواییش ژمارەیەك خێل و تیرەو بنەماڵەی كورد ساڵانە گەرمیان و كوێستان (واتە باكوور و باشوور) یان دەكرد و لەدوای دوای لەوەڕگا بوونە سەرچاوەی ئاو، سەرەتای پایز لە هاوینەهەوارەكان (باكوور)ەوە بە مەڕ و ماڵاتەوە دەڕۆیشتن بەرەو پێدەشتە گەرمەكان و ناوچە گەرمەسێرەكان و سەرەتای بەهاریش لەگەڵ خۆشبوونی ئاوو هەوا بارگەو بنەیان تێك دەنا وبەرەو كوێستان و زۆزانەكان هەڵدەكشان بەرەو چیاكان و لە قەد پاڵی زنجیرە شاخە بەرزەكاندا، دەیان لەوەڕگە و زۆم و هەبوون كە بەدرێژایی هاوین پڕ گیا پۆش پەڵاش ولەوەڕبوون، هەر بۆ نموونە لەسەدەكانی ناوەڕاستدا هۆزی كیكانی لە زستاندا لە دەشتاییەكانی دەوروبەری موسڵدا رەشماڵی دەخست وەرزی سەرماو سۆڵەی بەسەر دەبرد، بەهارانیش رووی دەكردە هەرێمی زۆزانی بەفراوان شان بە شانی سەدان خێڵ و تیرەی كۆچەری تردا هاوینی لە وەڕگاكاندا دەگوزەراند، بەهەمان شێوە، خێلێ رەوەند(رەوادی) كۆچەریش كە لقێكی هۆزی گەورەی هەزبانیە، زستانانی لە دەشتی هەولێر و كەناری زێدا بەسەر دەبرد، هاوینیش لە هاوینگەكانی چیاكانی كێلە شین و دەوروبەریدا دەمایەوە.
لە ڕووی پێكهاتەی كۆمەڵایەتییەوە، میللەتی كورد وەك گشت میللەتانی تری جیهانی ئیسلامییەوە بەسەر چەند هۆزو خێڵ وعەشیرەتدا دابەش دەبوو، بەڵام تەنها ناو و هەواڵی ژمارەیەكی كەمیان لە سەرچاوە مێژووییەكاندا هاتووە، هەریەكێك لەو هۆزو خێڵ و عەشیرەتانە لە رووی جل و بەرگ و دابونەریتی كۆمەڵایەتی و ئاخافتنەوە كەم تا زۆر لەوانی تر جیاواز بووە، هۆزە ناسراو و دێرینەكانی كوردستان بریتین لە:
لەوڵاتی شارەزوور و گەرمیان: جەلالیی (گەڵاڵی)، بەرزەكانی، شازنجانی، گۆران (الجورقان)، باپیری، لاوێنی.


لە خوارووی كوردستان: گاوانی (الجاوانیە) بەتیرە وخێڵەكانیانەوە:
بەشیری، نەرگسیەت (النرجسیە)، زوهەیری، هەواری.
لە هەولێرو دەوروبەری: هەزبانی كە چەند خێڵ وتیرەی هەبوو تەنها دووانیان ئاشكران ئەوانیش مارانی و رەوادی(رەوەندی)ن.
لە هەرێمی جەزیرە: زەرزاری، گەردی (كەرتاوی)، سۆرانی، حەكەمی لە وڵاتی داسەن وئاكری هەكاری ، دامەنی، مەهرانی، روهزادی، یەعقوبی، حەمیدی، مازنجانی، كیكانی، دونبڵی، گۆران.
لە كوردستانی باكوور: بوختی (بۆتانی)، بەژنەوی، زۆمی، چۆپی، رۆژەكی، قەیموری، كوردەكی، شێروانی، مەحموودی، پازۆكی.
لە هەرێمی لوڕستان و خو رووی هەرێمی چیا: تیرەو خێلەكانی هۆزی لوڕ، رۆژبەیانی، لەك، فەیلی، بەختیاری، مامسانی، ساكی، مامۆیی...















 

پـرســیار

1- قۆناغەكانی مێژووی كوردو كوردستان دیاری بكە.
2- پێناسەی چەمكی (سەدەكانی ناوەڕاست) بكە.
3- ناوی هەشت هۆزی كوردو هەشت شاری كوردستان بێنە.
4- گوتارێكی كورت، دەربارەی هۆزە كۆچەرو نیمچە كۆچەرەكانی كوردستان لە سەدەكانی ناوەڕاست، بنووسە.



 سەرچاوەو ژێدەر

- ابن الأثير، الكامل فى التأريخ
- حمد الله المستوفى، تاريخ.
- محمد أمین زكی، مێژووی كوردو كوردستان

 







        بەندی دووەم: شارستانییەتی حكومەت و میرنیشینە كوردییەكان

  میرنیشین و دەسەڵاتداریە كوردییەكان لە چوارچێوەی جیهانی ئیسلامیدا هەموویان شارستانییەتی تایبەتی بەخۆیان هەبووە هەریەكەیان بە گوێرەی هەلومەرجی سیاسی و ئابووری ناوچەكانی ژێر دەسەڵاتی و تواناو شیانی خۆی بەشداری كردووە لە بناغە داڕشتن و پێشخستنی شارستانییەتی كورد،  بۆ نموونە لە هەندێك لایەنی ژیانی هزری وشارستانی هەردوو میرنیشینی حەسنەوی و دۆستەكی- مەروانی و دەوڵەتی ئەیوبە دەدوێن.

1- شارستانییەتی میرنیشینی حەسنەوی (348-406 كۆچی/959 1015زایینی):
  میـر بەدر كوڕی حەسنەویە (369- 405كۆچی/ 979- 1014زایینی)، یەكێكە لە دیارترین و ناسراوترین كەسایەتی كورد لە سەدەكانی ناوەڕاستدا و بە جوامێری و نەبەردی و ئایینداری ناوبانگی دەركردبوو، سەرچاوەكان دەربارەی ئەم ئاكارو (الأخلاق) خەسڵەتانەی دواون زۆر ستایشیان كردوە. میر بەدر لە بواری سیاسەت و فەرمانڕەواییدا، كەسایەتیەكی بە توانا و دووربین بووە لە بواری مرۆڤایەتیشدا دادپەروەر خواناس خێرخواز و راستگۆ بوو، هەموو ئەو ئاكارو رەوشتانەی تێدا بوو كە پێویست بوو لە كەسایەتیەكی كاربەدەست و بەرپرس دا هەبێت.  
لە ڕووی كەسایەتی شایستەو سەركەوتووی میر بەدرەوە، لەو بەشەی كوردستان بارودۆخی نائاسایی و ئاڵۆز نەماو ناسەقامگیری و گرژی سیاسی تا ڕادەیەكی باش رەویەوە و ئارامی هاتە كایەوە.
ئەوەی گومانی تێدا نییە، لە هەموو سەردەم و چەرخەكان و لە گشت هەرێم و وڵاتی جیهان رەوشی سیاسی جێگیر و هێمن و بەدەر لە گرژی و ئاڵۆزی، مەرج و فاكتەرێكی بنەڕەتی بووە بۆ دەستەبەركردنی شارستانییەت و ئاوەدانی و بوژاندنەوەی ئابووری و كاراكردنی چالاكییە كشتوكاڵی و پیشەسازی و بازرگانییەكان و بە گەڕخستنی كاری بیناسازی و ئاوەدانكردنەوە و هاندانی بزاڤی رووناكبیری و بیرمەندی و خوێندەواری، لێرەوە بەڕاشكاوی تێبینی دەكرێت لە رۆژگاری میر بەدردا بارودۆخی لەبارو گونجاو دابین كراو شارستانییەتی ناوچەكە بەڕادەیەكی بەرز پێشكەوت، ئەوەبوو چالاكی ئابووری و بازرگانی برەوەی سەند و پڕۆسەی فێركردن و رۆشنبیری و زانستی گوڕوتینی تێكەوت و هەڵمەتی بنیاتنان و ئاوەدانی دەستی پێكرد و سەرجەم شارو شارۆچكە و گوندو لادێكانی وڵاتی شارەزوو و هەرێمی چیای گرتەوە.


     أ- بیناسازی:
میر  بەدر  بایەخێكی سەرەكی بەبواری بیناسازی و ئاوەدانكرنەوە دەدا وەك دیاردەیەكی جوان و پێشكەوتن سەیری دەكرد و سەرمایەكی زۆری لە بودجەدا بۆ تەرخان كردبوو، بەتایبەتی بنیاتنانی مزگەوت بەو پێیەی دەبێتە شوێنی نوێژكردن و خوداپەرستی لەپاڵ ئاواكردنی دەیان خانە و خانەقاو دامەزراوەی خزمەتگوزاری و خێرخوازی، دەقە مێژووییەكان دەگێڕنەوە كە میر بەدر پتر لە دوو هەزار مزگەوتی بنیاتنانەوە لە سنوری جوگرافی ژێر دەسەڵاتیدا، وەك ئەوانەی لە شارەكانی دینوەرو كرماشان و برۆجەرد بەرچاو دەكەون كە هەندێكیان تا رۆژگاری ئەمڕۆش ماون پاش نۆژەنكردنەوەیان.
  - دەیان زاناو شارەزای ئایینی كورد كە بەهەرێم و وڵاتانی جیهانی ئیسلامیدا بڵاوبوونەوەو ناوبانگیان دەركرد، قۆناغە بەراییەكانی خوێندن و  فێربوونیان لە قوتابخانە پاشكۆكانی ئەم مزگەوتانە تەواوكرد.
  - هەروەها میر بەدر لەسەر ڕێگەوبانە گشتییەكاندا ژمارەیەك وێستگەی پشوودان و مانەوەی دروستكردبوو خەڵكانی بازرگان و ڕێبواران سوودیان لێدەبینی، ئەم وێستگانە لە تەك مزگەوت و خانەكاندا دەبوونە جێگەی مانەوەو حەوانەوەی كەسانی لانەواز و بێدەرەتان و كەمدەرامەت بۆ هەموو لایەك پێداویستییەكان دابین دەكران لەجل و پۆشاك و خواردن و خواردنەوە.
- لەلایەكی ترەوە هەر  وەستاو  بیناسازی كارزانی كورد بوون هەڵدەستان بە دروستكردنی مزگەوت و دامو دەزگا خزمەتگوزارییەكانی تر وەك كۆشك و تەلارە فەرمییەكانی میرنیشینی حەسنەوی و بارەگای میر بەدر و میرانی دی و هونەری بیناسازی كوردەواریان لە دروستكردندا پەیڕەو دەكرد كە هەرچەند لە بازنەی هونەری بیناسازی ئیسلامی دەرنەدەچوو، بەڵام مۆركی رەسەنی خۆماڵیان پێوە لكابوو و جۆرێك لە تایبەتمەندی پێبەخشیبوو و دەكرێت لەسەر بناغەو پاشماوەی ئەم مزگەوت و دامەزراوانە لە مێژووی گەشەكردنی هونەری بیناسازی بكۆڵینەوە.
‌
  ب-  سیستەمی دارایی:
میرنیشینی حەسنەوی هەرچەندە پابەندو لایەنگیری خەلافەتی عەباسی بوو دەسەڵات و سەروەری خەلیفە بەسەریەوە باڵادەست بوو و میرەكانی گوێڕایەڵ و ملكەچی فرمان و بڕیارەكانی بوو و بەهێمای دەسەڵاتی شەرعییان دادەنا، بەڵام لە ڕووی داراییەوە پەیوەندیەكی ئەوتۆی بە خەلافەوە نەبوو و خاوەن سیستەمی دارایی و خەزێنەی تایبەتی خۆی بوو سەربەخۆیی دارایی میرنیشینی حەسنەوی لەوە خۆی دەنواند كە میر بەدری كوری حەسنەویە هەنگاوێكی بوێرانەی هاوێشت و هەڵسا بە لێدان و دروستكردنی دراو كە وێڕای ناوی خەلیفەی عەباسی و ناوی فەرمانڕەوایی بوەیهی و ناوی خۆیشی لەسەر نەخشاندبوو، ئەم هەنگاوە بەپێ ی دابی (عورفی) سەدەكانی ناوەڕاست وا لێكدەدرایەوە كە میر بەدر هەرچەندە دان بە دەسەڵاتی رووحی و ئایینی خەلیفە و دەسەڵاتی سیاسی میری بوەیهی دەنێت، هاوكات لە ناوچەكانی ژێر دەسەڵاتی خۆی بەكاربەدەستێكی سەربەخۆ دەزانێت.
میر بەدر لە ماوەی فەرمانڕەواییدا چەندین دیناری زێڕ و درهەمی زیوینی بەناوی خۆیەوە لێداو ولە ناوخۆی وڵاتدا كراوە بە دراوی فەرمی و لەپاڵ دراوە باوەكانی تردا بەكارهێنراوە، نموونەی ئەم دراوانەش تا ئەمڕۆش هەر ماون و لە مۆزەخانەكاندا هەڵگیراون. 

‌   ج- بازرگانی:
ئارامی و هێمنی ناوچەكانی ژێر ركێفی میرنیشینی حەسنەوی و دەوڵەمەندی شار و لادێكانی بەكاڵا و بەرهەمی كانزایی و رووەكی جۆر بەجۆر و رێكخستنی ڕێگاو، بانەكان كارێكی وایان كرد جموجۆڵی بازرگانی چالاك بێت و پڕۆسەی ئاڵوگۆڕی بازرگانی و هاتوو چۆی كاروانچیان بە ئاسانی و دوور لە هەڕەشەو مەترسی ئەنجام بدرێت، هەروەها میرنیشینەكە دەكەوتە سەر ڕێگەی نێودەوڵەتی بەغدا- خۆراسان كە بە ڕێگای (خوراسان- ڕێگای سوڵتانی) دەناسرا و عێراقی گرێدەدا بە هەرێمەكانی رۆژهەڵاتەوە، هەرگیز هاتوچۆ و چالاكی بازرگانان و ڕێبوارانی لێنەدەبڕاو داهاتێكی باشی بۆ هاووڵاتیانی حەلوان(ئەلوەند) و دەرتەنگ و سەرپۆلی زەهاو مسۆگەر دەكرد، ئاسایشی ئەم ڕێگا زیندووە و پاراستنی گیانی كاروانچیان لە چەتەو ڕێگران، تەنها بەسەرداران و سەرۆك هۆزە كوردەكان دابین دەكرا، بۆیە كاربەدەستانی بوەیهی ناچار ڕاپەڕاندنی ئەم كارەیان بەسەرۆكی هۆزی شازەنگانی سپارد، هەروەها تۆڕێك لە هێلێ‌ ناوخۆیی شاروگوندەكانی میرنیشینەكەی بەیەكەوە دەبەستەوە، دانیشتوان لە هێنان و بردنی بەروبووم و كەلوپەلەكانیاندا كەڵكیان لێ‌ دەبینی. 
 راستیەكی بەڵگە نەویستە كە چالاكی بازرگانی پێویستی بە هەبوونی بازاڕە، واتە شوێنی دیداری كڕیارو فرۆشیار و ئەنجامدانی ئاڵوگۆڕ و كڕین و فرۆشتن، زۆری بازاڕ لە وڵاتێك نیشانەی گەرم وگوڕی بازرگانییە لەو وڵاتەدا، لە میرنیشینی حەسنەوی شارو شارۆچكە نەبوو بازاڕێك یان زیاتری لێنەبێت، بۆ نموونە لە دەینوری پایتەخت و شارەكانی قرماسین (كرماشان) و ئەسەد ئاباد و بەندینجین (مەندەلی) چەند بازاڕو ناوەندێكی ئاوەدانی هەبوو، كەچی لە شاری حلوان تەنها بازاڕێكی درێژ بەرچاو دەكەوت، ئەمە جگە لە بازاڕی بچووك و كاتی كە لە بۆنەكان یان لە ماوەیەكی دەستنیشان كراودا دادەنران. ماوەتەوە بڵێین كە لەكاتی بنیات نانی بازاڕەكاندا ڕەچاوی ئەوە دەكرا كە دەبێت لە ناوەندی شارو نزیك مزگەوتی سەرەكی شارەكە بێت.


پـرســیار

- راپۆرتێك ئامادە بكە سەبارەت بەژیان و كارەكانی میر بەدری كوڕی حەسنەویە.
- سوود و بایەخی رێگای بازرگانی و بازاڕ لە كاری بازرگانیدا چییە؟
- جاران مزگەوت وێڕای نوێژكردن چ ڕۆڵێكی تری دەگیرا؟
- پێناسەی دراو بكە.



 سـەرچاوەو  ژێــدەر

1- المقدسى، أحسن التقاسيم في معرفة الاقاليم.
2- ابن كثير، البداية و النهاية في التأريخ.
3- الدكتور حسام الدين علي غالب النقشبندى، الكرد في الدينور و شهرزور،، نامەی ماستەر، زانكۆ بەغدا، كۆلیژی ئاداب 1975.
 








2- شارستانییەتی دەوڵەتی دۆستەكی- مەروانی (372-478كۆچی/                  982- 1085 زایینی):
دەوڵەتی مەڕوانی لە دەورووبەری ساڵی (372 كۆچی/ 982 زایینی)، لەلایەن میر بادی كوڕی دۆستەكی حاربوختیەوە دامەزراوە كە لە بنەماڵەیەكی خێڵی حاربوختی سەر بە هۆزی بوختی (بوختانی) یە لە هەرێمی جەزیرە لە باكووری كوردستان.
میرباد لە خێزانێكی ساماندار و دەست ڕۆیشتوو نەبوو، كوڕی سەرۆك هۆزو دەرەبەگ نەبوو، لەكاتی منداڵی و گەنجێتی شوان بووە، بەڵام مرۆڤێكی بەخشندەو لاوچاك و جوامێر بوو، هەر لەسەرەتاوە نیشانەو ئەدگاری پیاوەتی و چاو نەترسی و جەربەزەیی لێ‌ بەدی دەكرا، هاریكاری هەوادارانی دەكردو بەدەنگیانەوە دەچوو، لە خاڵە سنوورییەكانی دەوڵەتی رۆم جەنگ و غەزای دەكرد، خەڵكی خۆشیان ویست و لە دەوری كۆبوونەوە و پشتیوانیان لێكرد، توانی شاری (ئەرگیش) لە باكووری دەریاچەی وان بگرێت و لە ماوەیەكی كەمدا شارەكانی (حوسنكێف، میافارقین، جزیرەی بۆتان، نووسەیبین) خستە ژێر ركێفی خۆیەوە و قەوارەیەكی سیاسی بەهێزی پێكەوەنا.
میرباد لە شەڕێكدا لە نزیك شاری موسڵ لەگەڵ حەمدانیەكان لە ساڵی  (380كۆچی/990زایینـی) كوژرا، خوارزاكانی، ئەبوعەلی و سەعید كوڕانی مەڕوانی كوڕی كاك سەركردایەتی پاشماوەی سوپاكەی خاڵیان كرد كشانەوە بو حوسنكێفا بارەگای ئەو دەمەی میرنیشینەكە، كوڕو نەوەكانی مەروانی كوڕی كاك درێژەیان بە دەسەڵاتیان دا و بۆیە ئەم دەوڵەتە لەسەرچاوەكاندا بە مەروانی دەناسرێت، تا لە نیوەی دووەمی سەدەی پێنجەمی/ یازدەهەمی زایینی وەك گشت میرنیشینەكانی كوردستان بووە ئامانجی لەشكركێشـی و فراوانخوازی دەوڵەتی سەلجوقی و لە ساڵی 478كۆچی/ 1085زایینی لەناوچوو. 
لەنێوان میرانی دەوڵەتی مەڕوانی، میر ئەحمەدی كوڕە بچووكی مەروان، دیارترین میری مەڕوانی و سەرجەم میرنیشینەكانی كوردستانەو زیاتر لە نیو سەدە (401- 453 كۆچی/ 1011-1061 زایینی) حوكمـی كردوە و لەسەر ئاستی رۆژهەڵاتی ئیسلامی كەسایەتیەكی ناسراو و ڕێزدار بوو، جێگەی باوەڕو ستایشی خەلیفەی (عەباسی سونی) لە بەغدا و خەلیفەی (فاتیمی شیعە) لە میسر بوو، هەریەكەیان هەوڵی دەدا بۆ لای خۆی رایكێشێ‌، لە رۆژی دەست بەكاربوونیدا نوێنەری باڵای هەردولایان لەگەڵ وەفدی دەوڵەتی بێزەنتی بە كۆمەڵێ‌ دیاری و بەخشی و ناز ناوەوە لە پایتەخت ئامادە بوون بە نیازی پیرۆزبایی و دەربڕینی رەزامەندی و خۆشحاڵی دەوڵەتەكانیان، نوێنەری خەلیفەی عەباسی نازناوی (نصر الدولة و عمادها)ی پێ بەخشی، نوێنەری خەلیفەی فاتمیش نازناوی (عزالدولة‌ و مجدها) پێبەخشـی، میـر ئەحمەدی كوڕی مەڕوان كە خۆی و بنەماڵەكەی سوننە بوون، خۆی بەلایەنگری خەلیفەی عەباسی سوننی داناو نازناوەكەی ئەوی هەڵبـژاردو لە مێژوودا بە ((نصر الدولة)) ناوبانگی دەركرد.
دەوڵەتی مەروانی لە سنورو چوارچێوەی میرنیشینەكەی تێپەڕی و بەهێـزتربوو و هیچی لە دەوڵەتانی تر كەمتـر نەبوو، چەندین دامەزراوی شارستانی و خزمەتگوزاری تایبەتی خۆی بوو، كاربەدەستان زۆر بایەخیان بە پێشخستنی وڵات و خزمەتكردنی هاووڵاتیان دەدا، بۆیە هەرێمـی جەزیرە واتە باكووری كوردستان لەسەردەمی مەڕوانیدا لەهەموو روویەكەوە بواژاندنەوەی بەخۆوە دێت، ژیانی ئابووری بوژایەوە، هەڵمەتی بنیاتنان و ئاوەدانكردنەوە دەستی پێكرد چالاكی رۆشنبیری و زانستی و هونەری برەوی سەند، سەرچاوەكان هەواڵ و دەنگ و باسی ئەم پێشكەوتنە گشتگیرو وفرە لایەنانەی ئاماژە پێداوە، لێرە بەكورتی هەندێك لایەنی پڕشنگداری، دەخەینە روو.





  أ‌- پیشەسازی:

هەرێمی جەزیرە لە ڕۆژگاری مەڕوانیەكاندا، بوژانەوەیەكی پیشەسازی زۆری بەخۆوە دیت، شارەكانی (ئامەدو حوسنكێف و میافارقین و سەعرەت و ئەرزن) بوونە مەڵبەندی چەندین كارخانەی بەرهەمهێنانی كاڵاو كەلوپەلی جۆربەجۆر، لە ڕاستیدا كاربەدەستانی مەڕوانی كار ئاسانیان بۆ توێژی پیشەگەران دەكردو هەڵ و مەرجی لەباریان بۆ دەرەخساندن و پێویستییەكانی راپەڕاندنی كارەكانیان بۆ دابین دەكردن، هەروەها جەزیرە هەرێمێكی دەوڵەمەندە بەكەرستەی خاو و ئەو كەلوپەلانەی دەبنە بابەتی سەرەكی پرۆسەی پیشەسازی. چ كەرەستەی كشتوكاڵی و بەرهەمی ئاژەڵی لە پەموو (لۆكە) و كەتان و ئاوریشم و رووەكی سروشتی و گژوگیای كێوی و میوەجات و دار و پێستە و خوری و مەرەز، چ كەرەستەی كانزایی لە ئاسن و مس و زێڕو كبریت و جیوە و قورقوشم و زەرنیخ و بەردو مادە كانزاییەكان. ئەو پیشەسازییانە زیاتر باو بوون وەك جلو بەرگ و كوتاڵ، مافورو كومبار نەخشاندن، ئاسنگەری دەرگاو پەنجەرەو ئامێرەكانی چاندن و جوتیاری و چەك و تەقەمەنی لە شیرو تیرو كەوان و خەنجەرو چەقۆ، پیشەسازی خواردەمەنی و جوانكاری لە شەربەتی مێووژو ئاوی هەنارو وشكردنەوە مێوەی هەنجیرو ترێ‌ و گوڵاو و بۆن و سابون. ڕێژەیەك لە بەرهەم و كەلەپەلی دروستكراو بازرگانی پێوە دەكراو دەنێردرایە دەرەوەی هەرێمی جەزیرەو و ڕەوانەی وڵاتی شام و ئەرمینیا و ئازەربایجان دەكراو لە بەرانبەردا بازرگانەكان كاڵاو شتومەكی دیكەیان پێدەكڕی و دەیان هێنایە ناوەوەی دەوڵەت، هەروەها ئاڵوگۆڕێكی بازرگانی بەردەوام لە ئارادا بوون لە نێوان دەوڵەتی مەڕوانی و ئیمپراتۆریەتی بێزەنتینی لە ڕۆژئاوا.
جوڵەی پیشەسازی مەڕوانی لەم سنوورە نەوەستا و تەنها ئەو بارانەی نەگرتەوە كە داواكاری و پێویستی ڕۆژانەی مرۆڤـ بوون بگرە هەنگاوی پێشكەوتووی ناو گەیشتە قۆناغی كاری میكانیكییەوە كە هونەرو تەكنەلۆژیای زانستی گەردوونناسی تیادا بەكار دەهێنراو كەسانی كارامەو شارەزا پێی هەڵدەستان، گرینگترینیان ئەو كارە میكانیكیانە بریتییە لە دروستكردنی كاتژمێری بەنگام.

 - كاتژمێری بەنـگام:

دروستكردنی كاتژمێری بەنگام بە لوتكەی داهێنان دەژمێردرێت لە وەستایی و كارسازی كوردی سەدەكانی ناوەڕاست و بە دەستپێشخەریەكی زانستی بێوێنە دادەنرێت لە مێژوودا، چونكە داهێنانی شاكارێكی لەو بابەتە تا ئەو دەمانە لە رۆژهەڵاتی ئیسلامیدا كارێكی دەگمەن بوو.
ئەم كاتژمێرە بەفرمان و سەرپەرشتی میر(نصر الدولە) ئەحمەدی كوڕی مەڕوان لە مزگەوتی گەورەی شاری میفارقینی پایتەختی دەوڵەت دروستكرابو، بەڵام بە دڵنیایی نازانرێت كام تەكنیككاری دەستڕەنگین ئەم كارەی ئەنجام داوە. 
وا دیارە كاتژمێرەكە بە جوڵەی ئاو یان مۆمی تواوە یان چەند ئامێرێكی میكانیكی دەكەوتە گەڕ و ئیشی دەكرد و پێوەری بیركاری و گەردوونناسی بۆ دانرابوو و گرێدرابوو بە جولانەوەی خۆرو قۆناغەكانی سوڕانەوەی مانگ. بێگومان دروستكردن و داهێنانی ئامێرێك لە چەشنی كاتژمێری بەنگام كاریگەریەكی قووڵ و وەرچەرخێنەرانەی كردۆتە سەر پیشەسازی میكانیكی لەسەر پاكی هەرێم و وڵاتانی ناوچەكەو ئەم سەروەریەش لە مێژوودا بۆ دەوڵەتی دۆستەكی- مەروانی تۆمار دەكرێت.











    ب‌- چالاكییە رووناكبیرییەكان:
 میران و بەرپرسانی مەڕوانی دركیان بەڕۆڵ و گرنگی و سوودی خوێندەواری و رووناكبیری دەكرد لە پێشخستنی كۆمەڵگادا، میر (نصر الدولة) خۆی ئەدەب  دۆست و ئارەزوومەندێكی بە پەرۆشی زانست و هونەر بوو، بەڕادەیەكی سەرنجڕاكێش بایەخی بە مرۆڤی زاناو نووسەر و فێرخواز دەداو لە خۆی نزیكی دەكردنەوە و بە بەخشش و دیاری و موچە هاریكاری دەكردن و هانی دەدان.          چ پێداویستی و داواكارییەكان هەبوایە، بۆیانی جێبەجێ دەكرد، جێگەی لە بارو شایستەی بۆ خوێندن و فێربوون و كەرەستەی نووسین و دانانی بۆ دابین دەكردن. مێژوونووسان دەگێڕنەوە كە دەربارەی میر(نصر الدولة) بوبووە مەكۆی زانست و ئەدەب و مەعریفەت و مەڵبەندی گردبوونەوە و پێگەیشتنی زانایان و شاعیران و هونەرمەندان و ئەدیبان كە لەگشت لایەكەوە روویان تێدەكرد و بەكەش و هەوای زانستی شیاو و رەخساو شاد دەبوون.





ئەنجامێكی دیكەی هاندان و بایەخدانی میر(نصر الدولة) لەوە ڕەنگی دایەوە كە كۆمەڵێك لە فەقێ و شاعیرو نووسەری كورد دەركەوتن كە لە دەرچووانی مزگەوت و حوجرەكانی شاروشارۆچكەكانی (ئامەد، میافارقین و حوسنكف و تەنزەو جزیرەی بۆتان و هێزان و ئەرزن وشاتان و فەنەك) بوون و پشكدارییان كرد لە گەشەپێكردن و درێژەپێدانی شارستانییەتی دەوڵەتی مەڕوانی بوونە هەڵگری پەیامی بڵاوكردنەوەی خوێندەواری و فێركردن لە كوردستانداو پێگەیاندنی نەوەی پاش خۆیان، لەوانە:
1- شاعیر و ئەدیب حوسێن كوڕی داودی بەژنەوی. 
2- فەقیهی شافیعی شێخ محەممەدی كوڕی فەرەجی فاریقی.
3- شاعیرو زمانەوان ئەبوعەلی حوسێنی كوڕی سەعدی ئامەدی.
4- مامۆستاو وتارخوێن و شاعیرو زمانزان مەعینالدین یەحیا كوڕی سەلامە حەسەكفی كە بە (وتارخوێنی حصن كیفا)
5- قازی و فەقیهی شافیعی حەسەنی كوڕی ئیبراهیمی كوڕی عەلی فارقی (433-528كۆچی/ 1042- 1134زایینی). قازی شاری واست (كوت) لە عێراق و خاوەن كتێبی (الفوائد علی المذهب).

لە مێژووی رووناكبیری دەوڵەتی مەڕوانی، سێ‌ كەسایەتی   رۆڵی مەزن و سەرەكیان هەبووە ئەوانیش:
1- شاعیر و ئەدیب حوسینی كوڕی داودی بەژنەوی                                    (465كۆچی/1072زایینی): 
حوسینی كوڕی داود كە لە سەدەی پێنجەمی كۆچی/ یازدەهەمی زایینی ژیاوە و هاوچەرخی میر (نصر الدولة) بوو، لە هۆزی بەژنەویە كە بە جوامێری و خانەدانی ناوی دەركردبوو، لە مێژوویەكی نادیارا لە قەڵای فەنەك هاتۆتە دنیاوە ئەم قەڵایە بە چەند كیلۆمەترێك دەكەوێتە باكووری جزیرەی بۆتانەوە و لەسەردەمی عەباسی بارەگای میرەكانی بەژنەوی بوو.
حوسێنی بەژنەوی شاعیر و نووسەرێكی بەتوانا بوو، دیوانێكی شیعر و دوو پەرتووكی داناوە، بەڵام جێی داخە هەرسێكیان بێسەر و شوێنن و دوور نییە لەناوچووبن. ئەوانەی ژیاننامەیان نووسیوە چەند كۆپلە شیعرێكیان لە دیوانەكەیەوە وەرگرتوە و بڵاویان كردۆتەوە كە بریتین لە شیعری بەرگری و نیشتمانی و ستایش و پیاهەڵدان و شانازیكردن بە میر بادی كوڕی دۆستەك و ماڵباتی میرانی هۆزی بەژنەوی.
هەندێك لێكۆڵەر پێیان وایە حوسینی بەژنەوی یەكەم شاعیری كوردە شانازی بە میللەتی كورد و بنەماڵەكەیەوە كردوە.
 2- شاعیرو نووسەر ئەبوناسری مەنازی (437كۆچی/ 1045زایینی):
ئەبوناسر ئەحمەدی كوڕی یوسفی مەنازی نووسەرێكی بەهرەمەندو شاعیرێكی بەتواناو هەست ناسك بوو، لە شارۆچكەی مەنازگەرد(مەلازگرت) نزیك شاری خەربوت لە دایك بووە، بەردەوام سەردانی عێراق و شامی كردوەو لە شاری مەعرە چاوی بە كەڵە شاعیری عەرەب ئەبو عەلائی مەعڕی كەوتووەو لە مەڕ شیعر و شاعیران گەنگەشەیان كردوە، شیعرەكانی سەرنجی ئەبو عەلائیان راكێشاوە. لەبەر لێهاتوویی و زیرەكی، میر (نصر الدولە‌) ماوەیەك كردیە بەرپرسی دیوانی داڕشتن و پەیامبەری، ئەرك و فەرمانی ئەم دیوانە نووسین و داڕشتنی نامەو پەیام و ناردنی بۆ وڵاتانی دەرەوە بوو، مەنازی چەند جارێك بە كاری فەرمی چۆتە قوستەنتینیە (ئەستامبۆل)ی پایتەختی دەوڵەتی بێزەنتی، پاشان پۆستی وەزیری پێ‌ سپێردراوە. مەنازی لە ساڵی 437كۆچی/ 1045زایینی كۆچی دوایی كردوە.






3- ئەبو نەسری حەسەن كوڕی ئەسەدی فارقی (487كۆچی/ 1094زایینی):
ئەبو نەسر حەسەنی كوڕی ئەسەدی كوڕی حەسەنی فارقی، كەسایەتییەكی دڵسۆزو نیشتمان پەروەر و نووسەرێكی بە هەڵوێستی شاری میافارقینە، لە سەردەمی دەوڵەتی مەروانیدا. ماوەیەك لێپرسراوی دارایی شاری ئامەد بوو، پاش داگیركردنی هەرێمی جەزیرە و لەناوبردنی دەوڵەتی مەروانی، ئەبو نەسر چووە ڕێزی نەیاران و بەرهەڵستكارانی دەسەڵاتی سەلجوقیەوە، كاتێكیش سوڵتان مەلیكشای سەلجوقی مردو ناكۆكی كەوتە نێو كوڕەكانییەوە، ئەم هەلەی قۆستەوەو رابەرایەتی بەرەیەكی بەرهەڵستی كرد كە پێكدەهات لەو خوێندكاران و لاوانی میافارقین بە نیازی زیندووكردنەوەی دەوڵەتی مەڕوانی، بۆیە بە بڕیاری تەتەشی سەلجوقی لە ساڵی 487 كۆچی/ 1094 زایینی لە شاری حەلەب لە سێدارە درا.
ئەبونەسری كوڕی ئەسەدی فارقی نووسەرو پەخشان نووسێكی بە بەخششی و زمانەوان و ڕێزمان نووسێكی هەڵكەوتوو بوو و بەهرەی شیعریشی هەبوو، دیوانێكی شیعرو ئەم پەرتووكانەی هەیە:
- شرح كتاب اللامع لابن جنی.
- الافصاح فی شرح ابیات مشكلة الاعراب.
- كتاب الالغاز.
 







پرســـــیار

1- میر بادی كوڕی دۆستەك كێیە؟ چ رۆڵێكی بینیوە لە دامەزراندنی دەوڵەتی دۆستەكی؟
2- كارو پڕۆژە ئاواكارییەكانی میر(نصرالدولە) بژمێرە و لەسەر یەكێكیان بدوێ‌.
3- ڕاپۆرتێك ئامادە بكە دەربارەی یەكێك لەم ناودارانە (شاعیر حوسێنی كوڕی داودی بەژنەوی، شاعیر ئەبونەسری مەنازی، وتار خوێن یەحیای كوڕی سەلامەی تەنزەیی).
4- رۆڵی ئەبو نەسری كوڕی ئەسەدی فارقی لە بەرەنگاربوونەوەی دەسەڵاتدارانی سەلجوقی چیبوو؟


ســـــەرچاوەكان

- الفارقی، مێژووی میافارقیـن و نامەد، وەرگێڕانی: د.قادر محمد پشدەری ئاكۆ برهان (هەولێـر:2008)
- ابن الاثیر، الكامل فی التأریخ.
- ابن خلكان، وفیات الاعیان.
- عبدالرقیب یوسف، حضارە الدولة الدوستكیە.
- عمر رضا كحالة، معجم المؤلفین.
 


3- شارستانییەتی دەوڵەتی ئەیوبی (567- 658كۆچی/ 1172- 1260زایینی):

دەوڵەتی ئەیوبی لەلایەن سوڵتان سەلاحەدین یوسفی كوڕی ئەیوبی كوڕی شادیی كوردە لە ساڵی 567كۆچی/ 1172زایینـی لە میسر دامەزراوە دواتر بەرفراوان بوو و هەرێمەكانی شام و یەمەن و جەزیرەی گرتەوە.
ئەیوبییەكان لە تیرەی رەوادی سەر بەهۆزی بەربڵاوی هەزبانین، شادی كوڕی مەڕوان باپیرە گەورەی میرانی ئەیوبی لە سەرەتای سەدەی شەشەمی كۆچی/ دوازدەهەمی زایینـی لەسەر بانگێشتی موجاهیدەدین بەهرۆزی كۆنە هەڤاڵی ئەو دەمە كە بەرپرسێكی گەورەبوو لە بەغدای پایتەخت، بەخاوو خێـزانەوە لە گوندی ئەجندانقانی نزیك شاری (دوێن)ی هەرێمـی ئەرمینیاوە هاتۆتە عێـراق و لە قەڵای تكریتی باكووری بەغدا نیشتەجێ‌ بوون و هەر بەفەرمانی بەهرۆزیش پاراستن و بەڕێوەبردنی قەڵای تكریت بەشادی و هەردوو كوڕەكەی ئەیوب و شێركۆ سپێردرا. دوای ماوەیەك شادی كۆچی دوایی كردو لە تكریت نێژراو لە ساڵی 532كۆچی/ 1137زایینی یوسفی كوڕی ئەیوب هاتە دنیاوە كە پاشان بەسوڵتان سەلاحەدین ناودار بوو، لەهەمان ساڵدا ئەیوب و شێركۆ بەهۆی رووداوێكەوە ناچار كران تكریت بەجێ‌ بهێڵن.










ئەوە بوو روویان كردە موسڵ و پەیوەندیانكرد بەعیمادەین زەنگی فەرمانڕەوای موسڵ و دەوروبەری، ئەویش پێشوازی لێكردن و رێزی لێنان و لە رێزەكانی سوپاكەیدا دایمەزراندن و دواتر ئەیوبی براگەورەی كردە سەرداری شارۆچكەی بەعلەبەك لە وڵاتی شام.
شێركۆ كە ناوی ئەسەدەدینی پێبەخشرا، لەگەڵ دەست بەكاربوونیدا لە سوپای زەنگی دلێری و چاونەترسی و لێوەشاوەیی خۆی سەلماندوو لەماوەیەكی كەمدا كرایە سەركردەیەكی پایە بەرزی دەوڵەتی زەنگی و هەر لە ئاكامی جەربەزەیی و سووربوونی شێركۆ سوپایەكی بچووكی زەنگی بەسەركردایەتی ئەو توانی لە ساڵی 564كۆچی/ 1169زایینی بیابانی سینا ببڕێ و قاهیرەی پایتەختی خەلافەتی فاتمی بگرێت. پاش دە مانگ شێركۆ كتوپڕ كۆچی دوایی كرد، دوای ڕاوێژو و پرس و ڕا گۆڕینەوە راوێژكارو فەرماندە سەربازییەكان كە زۆربەیان كورد بوون لەسەر ئەوە پێكهاتن كە سەلاحەدین یوسف جێگەی مامی بگرێتەوە.
 
  چۆنیەتی دامەزراندنی دەوڵەتی ئەیوبی:
  لە ساڵی 567كۆچی/ 1172زایینـی، سەلاحەدین یوسف خیلافەی فاتمـی شیعی هەڵوەشاندەوەو دەوڵەتی ئەیوبی دامەزراند بڕیاری دا لە مزگەوتەكان وتاری رۆژانی هەینی بەناوی خەلیفە عەباسـی سوننی بخوێنرێتەوە، خەلیفەش لە پاداشتی ئەو هەڵوێستەی سوڵتان سەلاحەدین سەركەوتنەكانی بەسەر خاچ دروشمەكاندا، نازناوی (الملك الناصر)ی پێبەخشـی.
دامەزراندنی دەوڵەتی ئەیوبی هەرچەندە لە دەرەوەی كوردستان بوو، خاڵێكی گرنگ و بایەخدار و لە مێژووی كوردو كوردستان لەسەدەكانی ناوەڕاست، چونكە بووە مایەی ناوداربوونی دەیان هۆزو خێڵ و تیرەو بنەماڵەی كورد كە تا ئەو دەمانە بە نەناسراوی گۆشەگیری مابوونەوە و خستنەگەڕی وزەو توانایان لە سازدان و ئاراستەكردنی ڕووداو و بەسەرهاتە مێژووییەكان، ئەم هۆزو خێڵ و تیرەو بنەماڵانە لە سەردەمی ئەیوبییەكاندا  سەلماندیان كە ئەگەر  بۆیان بڕەخسێ‌ و هەلی لەبارو گونجاویان بۆ هەڵبكەوێت و سەركردایەتییەكی خۆییان هەبێت، ئەوا دەتوانن رووی راستەقینەو شایستەی خۆیان بخەنەڕوو و رۆڵی دروست و نەخشەی كاریگەر بگێڕن لە مێژووی مرۆڤایەتیدا، ئەیوبییەكان لەبەر ئەوەی خۆیان كورد بوون و هەڵقوڵاوی ناوجەرگەی واقیعی كوردستان بوون، ئەم راستیەیان چاك دەزانی و سەنگ و توانای میللەتی كوردیان بەهەند وەرگرت لە چەسپاندن و پتەوكردنی بنەماو كۆڵەگەی دەوڵەتەكەیان و بەرزكردنەوەی ئاستی زانستی و  رۆشنبیری وڵاتی شام و میسردا، بۆیە هەر لەوكاتەی كە جڵەوی دەسەڵاتیان گرتە دەست، لەلایەك ناردیان بەدوای شەڕكەر و جەنگاوەرانی كورد و داوایان لێكرد خۆ بگەیەننە بەرەكانی شەڕی خاچ دروشمەكانەوە و بچنە ڕێزی تیپەكانی سوپای ئەیوبیەوە لەلایەكی ترەوە هانی خوێندەوارو رۆشنبیرانی كوردیان دا كۆچ بكەن بۆ وڵاتی شام و میسر و پەیوەندی بكەن بە دامودەزگا زانستی و رۆشنبیریەكانەوە، میرو فەرماندەو سەردارە كوردیەكانیش ئاواتەخواز بوون شەرەفی بەشداری لە جیهادیان پێببڕێت بۆیە كاتێك ئەسەدەدین شێركۆی مامی سوڵتان سەلاحەدین سەركردایەتی سوپای دەوڵەتی زەنگی دەكردو ئاڵای جەنگی ڕزگاری دژی خاچ دروشمەكان هەڵكرد (دواتریش سوڵتان سەلاحەدین) ئەم ئەركەی گرتە ئەستۆ و دەیان میرو فەرماندە و سەرداری كورد بە جەنگاوەران و چەكدارانی هۆزەكانیانەوە ( هەكاری، مەهرانی، هەزبانی، زەرزاری، حەمیدی، حەكەمی، داسنی ..هتد) خۆیان گەیاندە ناوچەكانی شام و میسر و لە رێزەكانی سوپای ئەیوبیدا رێكخران.
هاوكات، سەدان مەلاو فێرخوازو خوێندكاری كورد لە وڵاتی شارەزوو و جەزیرەی بۆتان و هەولێرو شەنگال و ئورمیەو ئاكرێ‌ و ئامەد و شارەكانی تری كوردستانەوە بە نیازی خوێندن و فێربوون و خۆپێگەیاندن دەستە دەستە روویان كردە حەلەب و دیمەشق و قودس و قاهیرە و ئەسكەندریەو چەندین شاری ترو لەبەردەستی كەڵە زانایانی وڵاتی شام و میسردا درێژەیان بە خوێندنداو بوونە وانەبێژو پێشنوێژ و خوتبە خوێن و بانگدەر و لە مزگەوت و قوتابخانەكان دامەزران.

1- گرینگییدانی ئەیوبییەكان بە ئاواكردنی دامودەزگای  
       زانستی و خزمەتگوزاری:
ئەوەی جێگەی سەرنج و شایانی باسە لە مێژووی ئەیوبیەكاندا، سوڵتان سەلاحەدین و پادشاو میرەكانی تری ماڵباتی ئەیوبی لەپاڵ هەڵسوڕاندنی ئەركی جیهادو رزگاركردنی پانتاییەكی فراوانی خاكی موسڵمانان لە جەنگی خاچ دروشمەكان و دەركردنیان بۆ كەنارەكانی دەریای ناوەڕاست، دەیانویست لە بوارەكانی تری خواپەرستی و ئایینداریدا پشكداریان هەبێت و خزمەتی جڤاكی ئیسلامی بكەن.  
كاربەدەستانی ئەیوبی هەر لە سەرەتاوە بەشێك لە بایەخدانیان بۆ پێشخستنی شارستانی ئیسلامی تەرخانكرد و دەرئەنجام كۆمەڵێك پڕۆژەیان ئەنجام دا لە كاراكردنی بزووتنەوەی زانستی و ڕۆشنبیری و هاندان وڕێزلێنانی زانایان و ئەدیبان و هاریكاری خوێندكاران و فێرخوازان و چالاك كردنی پڕۆسەی خوێندن و كردنەوەی ژمارەیەك خوێندگاو خانەقاو دەستەبەركردنی كەلوپەل













 و پێداویستییەكانی قوتابخانەكان و لەم پێناوەدا سەرمایەیەكی زۆریان خەرجكرد.
ئەندامانی ماڵباتی ئەیوبی لە هەر شوێنێك گیرسابنەوە، دەستڕەنگینیان نواندنەوەو خێرخوازی و زانست پەروەری خۆیان سەلماندەوەو جێ پەنجەو شوێنەواری چاك و سوود بەخشیان بەجێهێشتووە.
 نەجمەدین ئەیوبی باوكی سوڵتان سەلاحەدین لەشارۆچكەی بەعلەبەك خانەقایەكی بۆ سۆفی و پیاوچاكان بنیاتنا و لە قاهیرەش مزگەوتێكی دروست كرد، ئەسەدەدین شێركۆ مزگەوت و قوتابخانەیەكی لە حەلەب بنیاتنا،(ست الشام)ی خوشكی سوڵتان سەلاحەدین خوێندگایەكی لە دیمەشق دروستكرد، هەروەها سوڵتان سەلاحەدین خۆی و براو كوڕو كوڕەزاكانی بە درێژایی زیاتر لە نیو سەدە دەیان قوتابخانەو مزگەوت و خانەقاو خانەی فێركردنی فەرموودە (دار حدیث) و دامەزراوەی خزمەتگوزاری و خێرخوازیان ئاواكرد وەك قوتابخانەكانی (الناصریە)و (العادلیە)و (الافضلیە)و (الصالحیە)...هتد.
هەروەها میرو فەرماندەو بەرپرسە كوردەكانی دەوڵەتی ئەیوبی بەپێ ی دەستووری دەسەڵاتداری ئەیوبی لە هەڵمەتی بنیاتنان و ئاوەدانكردنەوەدا كەمترخەمیان نەكردو هەركاتێ‌ بۆیان گونجابێ‌ دڵسۆزانە دەهاتنە دەست و هەڵوێستی جوامێرانەیان دەنواند، میر (خۆشترینی هەكاری) و میر( قوتبەدین تەلیلی هەزبانی) دوو قوتابخانەیان لە قاهیرە بنیات نا كە (بەقوتابخانەی هەكاری) و( قوتابخانەی قوتبیە) ناوزدەكران، ئەم دوو میرە لە دەستەی یەكەمی میرە كوردەكانی دەوڵەتی ئەیوبی بوون، پێشتریش میر( موجاهیدەدین بەزانی كوڕی مامێنی تەلالی) دوو قوتابخانەی لە دیمەشق دروستكردو بە (المجاهیدیە الجوانیە) و (المجاهدیە الابدانیە) دەناسران.
بۆ ئەوەی بە دروستی قەبارەی بەشداری كەسایەتییە كوردەكان بزانین لە پرۆسەی ئاواكردن و نۆژەنكردنەوەی دامەزراوە زانستی و رۆشنبیری و فێرخوازییەكان لە شاری حەلەب لە باكووری وڵاتی شام بەنموونە دەهێنینەوە لەم شارەدا زیاتر لە بیست مزگەوت و قوتابخانەو گەرماو خانەقا لەلایەن كاربەدەستان و دەوڵەمەندان و بازرگان و خەڵكانی خێرخوازی كوردەوە بنیاتنراون.
كوردە تەیمورییەكان ئەم پڕۆژانەیان پێشكەش كۆمەڵگای شام كردوە: سێ‌ قوتابخانەو نەخۆشخانەیەك و دوو مەزارگا لە دیمەشق و قوتابخانەیەك لە حەلەب و یەكێكی تر لە شاری خەلیل (الخلیل)و گومبەتێك لە قودس.

2- نەخۆشخانەی تەیموری لە دیمەشق:
   ئەم نەخۆشخانەیە لە دامێنی چیای قاسیون لە دیمەشق و لە ساڵی 653كۆچی/ 1255زایینی لەلایەن حسێبی میر سەیفەدین یوسفی كوڕی ئەبو فەوارسی كوڕی موسەكی تەیموریەوە دروستكراوە. خەڵكانی هەژار و نەدار و تەواوی موسڵمانان سوودیان لێ وەردەگرت و بە خۆڕایی و بێ‌ بەرامبەر خۆیان تیایدا چارەسەر دەكرد.
میر سەیفەدینی تەیموری هاوڕێ‌ لەگەڵ میران و پیاوانی هۆزی تەیموری بە دەنگ بانگەوازو داواكاری (الملك الصالح)ی ئەیوبیەوە چوون ولە ساڵی 642كۆچی /1242زایینی لە قەڵای تەیموری هەڵكەوتوو لە نزیك شاری (سەعرەد)ەوە روویانكردە وڵاتی شام و پەیوەندییان بە (الملك الصالح)ەوە كردوو بوونە هاوكارو پشتیوانی.
میر سەیفەدینی تەیموری كەسایەتیەكی سیاسی و كۆمەڵایەتی پایەبەرزو شكۆمەندی كورد بوو، پاشاكانی ئەیوبی خوشیان دەویست و ڕێزیان لێ دەگرت، لەبەرامبەر دڵسۆزی و ئەمەكداری ئەو ومیرانی تری تەیموری، بەردەوام پاداشتیان دەدانەوەو موچە پلەو پایەی بڵندیان پێ‌ دەبەخشین و زەوی و زاری كشتوكاڵی  بە پیتیان پێشكەش دەكردن، لە ماوەیەكی كورتدا میرانی تەیموری بوونە خاوەنی دەیان گوندو ڕەزو باخ و بێستان و ئاش و خان و قەیسەری لە دیمەشق و دەوروبەری، میر سەیفەدین ژمارەیەكیان لەسەر نەخۆشخانەكە وەقف كرد، لەوەقفنامەكەدا بو وردی شیكردۆتەوە كە خەرجی و پێداویستییەكانی نەخۆشخانەكە لە دەرمان و خواردن و كەلوپەل و شتومەك. هەروەها موچەی پزیشك و نوژدارو پەرستارو دەرمانسازو سەرپەرشت و دەرگەوان و پاسەوان و ئاودەرو خزمەتكاری نەخۆشخانەكە و بانگدەرو پێشنوێژی مزگەوتەكەی تەنیشتی چۆن خەرج دەكرێ‌ ، كە هەمووی لە داهات و بەرهەمی گوندو ئاش و خانە وەقفكراوەكان دابین دەكرێن كە ناویان لە وەقفنامەكەدا تۆماركراوە.
لەوەقفنامەكەدا هاتووە كە لە رووی پێشەوەی نەخۆشخانەكە نەخشكراوەو بۆ هەر كارمەندێك لەوانەی باسكران موچەی مانگانەی دیاری كردوەو هەر مووچەیەكیش رێژەیەكی بە دراوی زیو واتە درهەم و ئەوی تریش بەدانەوێڵەی گەنم دەدرێت و ئەوەشی چەسپاندووە كە ئەو پارەیەی لە داهاتی شوێنە وەقفكراوەكان دەمێنێتەوە زیندانی و دیلەكانی موسڵمانانی پێ‌ ئازاد بكرێت و بەسەر هەژاران و  بێكەسان و لێقەوماواندا دابەش بكرێت.ئەم نەخۆشخانەیە تا ئێستاش هەرماوە و نیشانەیەكی زیندووی دەستڕەنگینی كوردە تەیمورییەكانەو لەم ماوە درێژە و خزمەتێكی بێ‌ سنووری بە دانیشتووانی دیمەشق گەیاندووە.
































 مزگەوتی چاكی لە قاهیرە:
   جاكی یان چاكی هۆزێكی بچووك و نەناسراوی كوردە، لە ناوەڕاستی (سەدەی حەفتەمی كۆچی/ سێزدەهەمی زایینی) لە ئاكامی هێرشە خوێناوی و وێرانكاریەكانی مەغۆلدا بەشێكی ئەم هۆزە دەربەدەری وڵاتی شام و میسر بوون و لە ئاوەرەییدا ژمارەیەك كەسایەتی سەربازی و كارگێڕی و ئاینییان لێ‌ هەڵكەوت وەك میر سەیفەدین و زانای ئایینی محەممەدی كوڕی دەربازەی جاكی و شێخ حوسێنی جاكی و چەندانی دی كە لە مێژووی سیاسی و شارستانی میسردا نەخش و جێپەنجەیان دیارە بە تایبەتی لە نیوەی دووەمی سەدەی حەوتەمی كۆچی/ سێزدەهەمی زایینـی.  
 كاربەدەستان و دەستڕۆیشتووانی جاكی بە دەستووری میرانی تەیموری و هەكاری و هەزەبانی پەرۆش و ئارەزوومەندی دروستكردنی دامەزراوەی خێرخوازی و خزمەتگوزاری بوون و ئەوەی ئاشكرایە تەنها لەشاری قاهیرە مزگەوتێك و خەڵوەتگایەك دروست كردوە.
مزگەوتی جاكی لە بنەڕەتدا كۆنە مزگەوتێكی بچووك و فەرامۆشكراو بوو لە گەڕەكی (حەكر) میر بەدرەدینی كوڕی میر شەرەفەدینی چاكی لە ساڵی 713كۆچی/ 1313زایینی نۆژەنی كردوەو سەكۆیەكی بۆ زیاد كردو تا كرایە مزگەوتی سەرەكی نوێژكرن و خوتبە خوێندن لە گەڕەكی (حەكر)، نوێژی هەینی و جەماعەتی تیادەكرا، پێشنوێژو وتاری خوێنیشی شێخ حوسێنی جاكی بوو. ئەم مزگەوتە تا ساڵی 806كۆچی/ 1403زایینی بە ئاوەدانی مایەوەو بەردەوام نوێژی لێدەكراو و وتاری تیادا دەخوێندرایەوە، كاتێك گەڕەكی (حەكر) وێرانبوو و دەوروپشتی مزگەوتەكە بوونە كەلاوە چۆڵكران و نوێژو خوتبەش لە مزگەوتی جاكی بەتاڵ كرا.
هەر لە حەكر و لە نزیك مزگەوتی چاكی، شێخ حوسێنی جاكی خەڵوەتگایەكی كردبووە ماڵا و بارەگای خۆی و خەریكی خواپەرستی و رێنیشاندانی خەڵكی قاهیرە بوو، كە مردیش (ساڵی 737كۆچی/ 1336زایینی) هەر لە خەڵوەتگاكەی شاردرایەوە. دانیشتوانی ناوچەكە تا سەدەكانی دوایی هەردەم سەردانی گۆڕەكەیان دەكردو باوەڕی پتەویان بە پیرۆزیی هەبوو.
  	                          
پــرسیار

- ئەیوبییەكان كێن؟ چۆن دەسەڵاتیان گرتە دەست؟
- بۆچی، سوڵتان و میرەكانی ئەیوبی بایەخیان بە دروستكردنی مزگەوت و قوتابخانە دەدا؟
- ناوی ئەو میرو سەركردە كوردانە دیاری بكە كە مزگەوت و قوتابخانەیان لە میسرو شام بنیاتناوە.
- راپۆرتێك بنووسە لەسەر نەخۆشخانەی تەیموری لە دیمەشق یان لەسەر مزگەوتی جاكی لە قاهیرە.


 سەرچاوەكان


- ابو شامة، الروضتين فى اخبار الدولتين.
- ابن واصل، مفرّج الكروب فى أخبار بنى ايوب.
- ابن خلكان، وفيات الاعيان.
- ابن شداد، الاعلاق الخطيره فى ذكر أمراءالشام و الجزيرة جـ 1- 2.
- اليونينى، ذيل مراّة الزمان.
- المقريزي، خطط المقريزي.
- النعيمي، الدارس فى تاريخ المدارس.
- أحمد عيسى بك، تاريخ البيمارستانات في الاسلام.
- د. قادر محمد حسن، الكرد في مصر و بلاد الشام م.دراسة حضارية
- د. زرار سدیق توفیق، (رۆڵی سیاسی و ئاواكایی كوردە تەیمورییەكان).


 بەندی سێیەم: 




رۆڵی زانایانی كورد لە شارستانییەتی ئیسلامیدا


  لەو كاتەی كە خوێندن و خوێندەواری و كولتووری ئیسلامی لە هەرێمەكانی كوردستان بڵاوبوونەتەوە، فێرخواز و قوتابیانی كورد درێغی و كەمتەرخەمیان نەكردوە لە خۆفێركردن و خۆپێگەیاندن، لەم پێناوەدا دڵسۆزی و سووربوونی خۆیان سەلماندوە و بەمەبەستی پتر فێربوون و دەستخستنی زانیاری و شارەزابوون لە بوارەكانی زانست و هزردا سنووری كوردستانیان بەزاندووە و خۆیان گەیاندۆتە ناوەندە مەعریفی و روناكبیرییەكان لە موسڵ و بەغداو حەلەب و دیمەشق و قاهیرە و شوێنەكانی دی و لەسەر دەستی گەورە زانایان و بیرمەندانی موسڵمان درێژەیان بە خوێندن دەداو ئاستی زانستی و هزری خۆیان پێش دەخست و لە بوارێكدا بڕوانامەی پسپۆڕیان بە دەست دەهێنا.
لە ڕاستیدا لە كوردستان دوای بەسەرچوونی ڕۆژگاری میرنیشینە خۆماڵیەكان، بزاڤی خوێندن و فێركردن تووشی نوشستی هات و چالاكی ڕۆشنبیری و زانستی پاشەكشەی كرد، مزگەوت و خوێندنگاكان فەرامۆش كران، ئەو گرنگییەی جارانیان نەماو دەسەڵاتدارانی توركی سەلجوقی بایەخێكی ئەوتۆیان بەتوێژی روناكبیرانی كورد نەدەدا، ئەوەی مابۆوە تێنوێتی زانستی فێرخواز و خوێندكارانی نەدەشكاند.
بە درێژایی سەدەكانی ناوەڕاست كۆمەڵێك لە زانایان و هزرڤانان و نووسەرانی كورد دەركەوتن لە بوارە جیا جیاكانی ئەدەب و زانست و بیر و زمان و شەرع وفیقهدا داهێنانیان هەبووەو ناوبانگیان دەركردوە و لە شیكردنەوەی قورئان، مامۆستاو قازی و ئەدیب و زمانەوان و شاعیرو مێژوونوس و  وانەبێژو شارەزا لە زانستەكانی فەرمایشت (محدثین) و پیاو چاك و وتارخوێن و پێش نوێژ كە هەندێكیان لەسەر ئاستی جیهانی ئیسلامیدا كەسایەتی ناسراو و باوەرپێكراو بوون و لەبابەتە كێشەدارەكاندا پرس و ڕایان پێدەكرا.
ئەوەی جێگەی سەرنج و پرسیارە، سەرجەم ئەو ناودارە كوردانەی كتێب و نامیلكەیان داناوەو بەزمانی عەرەبی نووسیویانە، دیارە ئەمەش هۆكارو پاساوی خۆی هەیە پێش هەموو شتێك زمانی عەرەبی زمانی قورئانی پیرۆزو پێغەمبەر (د.خ)و خەلیفەو یاوەرەكانی بوو، هەروەها زمانی دەسەڵاتداری و ڕۆشنبیری و كارگێڕی بوو لە جیهانی ئیسلامیدا بە پلە یەك دەهات و زۆربەی دانەران و نووسەرانی گەلانی موسڵمان هەر بەم زمانە بەرهەمەكانیان دەنووسی، چینی ڕۆشنبیرو خوێندەواری كوردیش نەیاندەویست لەم ڕێساو دەستوورە باوە  لابدەن، بەڵكو خوازیار بوون بەو زمانە بنووسن تا بەرهەمەكانیان سوودبەخش بێت و هەمووان بتوانن بیانخوێننەوە كەڵكی لێوەربگرن، لە لایەكی ترەوە زمانی كوردیش هێشتا هەر زمانی ئاخافتن و گفتوگۆی زارەكی بوو، تا سەردەمی عوسمانیش لە نێو كۆڕو مەڵبەندە زانستی و رۆشنبیریەكاندا وا باو بوو كە كوردی ناشێت بكرێتە زمانی نووسین و داهێنان، رەگەزپەرستانی میللەتانی دراوسێ‌ هەردەم پڕوپاگەندەی چەواشەكەریان بڵاودەكردەوە كە گوایا كوردی زمانێكی ناتەواو و دواكەوتووە ولەبار نییە بچێتە ڕێزی زمانەكانی عەرەبی و فارسی و توركیەوەو بۆكاری نووسین و خوێندنەوە دەست نادات و لەم كارەیان تا ڕادەیەك سەركەوتن و توانیان نەتەوەی كورد لە خشتە بەرن و ئەم بۆچوونە هەڵەو ناڕەوایەیان لەلا بچەسپێنن.
ناودارانی كورد هەرچەندە لە پڕۆسەی نووسین و داهێناندا زمانی زگماكیان پشتگوێ‌ خست و هەرگیز بیریان لە بەكارهێنانی نەكردەوە، بەڵام ناسنامەی نەتەوایەتی خۆیان پاراستوەو نازناوی نەتەوەیی یان ناوی ئەو ناوچەو هەرێمانەی لێیوە هاتوون هەڵگرتووەو نەژادو بنەچەی خۆیان لەدەست نەداوەو و شانازیان دەكرد بەكورد بوونی هۆزو بنەماڵەكانیان.   
 ئەگەر بڕوانینە سەرچاوە مێژووییەكان لە ژیاننامەو دەنگوباسی سەدان كەسایەتی ناوداری كوردمان بەرچاو دەكەوێت لە: (ئەربیلی و شارەزووری و دینوەری و ئامەدی و ئەرمەوی و هەكاری و هەزبانی و جاوانی گۆرانی و زەرزاری و مارانی) كە لەبوارو لایەنە هەمەجۆرەكانی زانست و وێژەو بیرمەندی و كولتووری ئیسلامیدا هەڵكەوتوون و گەیشتوونەتە ئاستێكی بەرزو پایەكی بڵندو بەكارەكانیان شارستانییەتی كوردیان دەوڵەمەندكردوە و دڵسۆزانە و لێبڕاوانە خزمەتی شارستانییەتی ئیسلامیان كردوە.                            


 1- فەقێ حەنەفی ئەبو عەبدوڵای گۆرانی (543 كۆچی/ 1148 زایینی):
 ئەبو عەبدوڵای گۆرانی ناوی حوسێنەو كوڕی ئیبراهیمی كوڕی حوسێنی كوڕی جەعفەرە لە هۆزی دێرینی گۆرانە كە لە سەرچاوە عەرەبیەكاندا كراوە بە (الجورقان) ئەم هۆزە لە بەرزاییەكانی حلوان و شارەزورو شارە دێرینەكانی (دەرتەنگ و سەرپولی زەهاو) نیشتەجێ‌ بوون.                                       
 ئەبوعەبدوڵای گۆرانی لەسەر دەستی زانایان و مامۆستایانی عێراق و كوردستان ئایینزا (مەزهەب)ی حەنەفی و زانستەكانی قورئانی پیرۆزو فەرموودەكانی خوێندەوە و شارەزایی دەستخستوە و بۆتە پسپۆرێكی زیرەك و كارامەی ناوچەكە لە زانستەكانی فەرموودە (حەدیث) و پرس و راوێژی پێكراوە لەناسینەوەی فەرموودە راستەكان و جیاكردنەوەی لە فەرموودە لاوازو هەڵبەستكراوەكان، لەم بارەیەوە كتێبێكی داناوە بەناونیشانی (الموضوعات فی الاحادیث المرفوعات) كە لەنێو شارەزایاندا بە پەرتووكی (الاباطیل) ناو دەبرا و تیایدا فەرموودە هەڵبەستراو گومانلێكراوەكانی دەستنیشان كردوە، بەبەڵگەوە سەلماندویەتی كە ناوەڕۆكیان هەڵەو نادروستە، چەند دانەیەك لە دەستنووسی ئەم پەرتووكە لەكتێبخانەكانی جیهان پارێزراون. ئەم كتێبە بووە بابەتی گفتوگۆ و لێدوانی زانایانی فەرموودەو هەندێكیان پشتگیری سەرنج و رەخنەكانی ئەبوعەبدوڵایان كردوە، پێیان وایە كە لە كارەكەیان سەركەوتوو بوون و بەباشی راستییەكانی پێكاوە.                                                                    ئەبوعەبدوڵای گۆرانی كتێبێكی تری داناوە بەناونیشانی (التكلیف في الفروع) ولە ساڵی 543كۆچی/ 1148زایینی كۆچی دوایی كردووە.
 2- شێخ ئەحمەدی زەرزاری (591كۆچی/ 1195زایینی):
ئەبوعەباس ئەحمەدی كوڕی عوسمانی كوڕی ئەبو عەلی كوڕی مەهدی زەرزاری، زاناو پیاو چاك و قورئان خوێنێكی پایە بڵند و بەتوانای شاری هەولێرە، بەمەزندە لە سەرەتای (سەدەی شەشەمی كۆچی/ دوانزدەهەمی زایینی ) لەیەكێك لە گوندەكانی هۆزی زەرزاری هاتۆتە دونیاوە، زەرزاریش (زەرزا یان زراری) هۆزێكی مەزن و بەدەسەڵاتی ناوچەی هەولێـرە.                                                                      
 ئەوەی شایانی باسە شاری هەولێـر لەسەردەمی ئەتاباكی (522-630كۆچی/ 1128-1233زایینی) بوژانەوەیەكی شارستانی گەورەی بەخۆوە دیت، لە شارۆچكەیەكی خامۆش و فەرامۆشكراوە بەرەبەرە بووە ناوەندێكی رۆشنبیری و بازرگانی ئاوەدان. دەیان مزگەوت و قوتابخانەو خانەقاو خانەی خوێندنی فەرمایشت و خان و بازاڕو قەیسەری شارەكەیان رازاندبۆوە روویەكی جوان و زیندویان پێبەخشیبوو و لە ئاكامدا چەندین كەسایەتی زانستی و رۆشنبیری لە خەڵكی شارەكەو دەوروبەری پێگەیشتن و خزمەتی شارستانییەتی ئیسلامیان كردو یەكێك لەوانە شێخ ئەحمەدی زەرزاریە.                                           
 (ابن المستوفی) دانەری پەرتووكی (تاریخ أربل- كە تایبەتە بە مێژووی شاری هەولێر) كە شێخ ئەحمەدی بینیوە وەك خۆی دەیگێریتەوە هەردەم دەچووە خزمەتی و ئامادەی گوتار خوێندنەوەو وانەكانی دەبوو، گەلێك ستایشی كردوەو پیاهەڵدانی پێدا گوتوە و باس دەكات كە تا بڵێی خواناس وبڕوادارو ئاییندار بووەو بەڕادەیەك شكۆمەندو بەڕێز بوو كە میران و كاربەدەستان لە پێش ماڵەكەیدا ریزیان دەبەست تا بچنە خزمەتی. شێخ ئەحمەدی زەرزاری بەنیازی زانستخوازی و خۆپێگەیاندن ساڵانێكی درێژ هەولێری بەجێهێشتو و لە كوردستان دووركەوتۆتەوەو گەشتێكی زانستی درێژەخایەنی كردوەو خۆی گەیاندۆتە خزمەت گەورە مامۆستایان و شارەزایان و لە شارەكانی موسڵ و بەغداو ئەسفەهان و هیرات و زانستەكانی قورئان و فەرموودەی خوێندوە، لە شاری هیراتی هەرێمی خۆراسان گوێی لە بیستنی پەرتووكی((صحیح البخاری)) گرتووە. شێخ ئەحمەد دوای گەڕانەوەی بۆ هەولێر ژیانی گۆشەگیری و خەڵوەتنشینی هەڵبژاردو بۆ ساتێ‌ لە ماڵەكەی دوورناكەوتەوە، تامردنی لە مانگی رەمەزانی ساڵی 591كۆچی/ 1195زایینی هەر خەریكی نوێژكردن و قورئان خوێندن و نزاو پاڕانەوە بوو.                   
شێخ ئەحمەدی زەرزاری دوو كتێبی دەربارەی زانستی خوێندنەوەی قورئان (علم القرأن) داناوەو (المؤنس) و (المنتخب)، كە وادیارە هەردووكیان ونبوون.

 3- هۆزی گاوانیی كورد خزمەتكردنی كولتووری ئیسلامی:
گاوان (گاوانی – الجاوانیە) هۆزێكی گەورەو فرەخێڵی كوردە، لە سەردەمی عەباسی لە باشووری كوردستان لە ناوچەكانی مەندەلی و واست (كوت) و حیلە باشووری بەغدا و كەناری ڕۆژئاوای ڕووباری دیجلە نیشتەجێبوون، لەدوا ساڵەكانی (سەدەی چوارەمی كۆچی / دەهەمی زایینی)میران و سەردارانی گاوان میرنشینێكیان دامەزراند كە پتر لە سەدەو نیوێك فەرمانڕەوایی ڕووبەرێكی بەرینی ناوەڕاست و ڕۆژهەڵاتی بەرینی ناوەڕاست و ڕۆژهەڵاتی عێراقیان دەكرد، هەروەها پیاوانی ئەم هۆزە كاریگەری دیاریان لە ڕووداوەكانی عێراق هەبوو لە (سەدەی شەشەمی كۆچی/ دوازدەهەمی زایینی).
لە جیهانی ئەدەب و زانست و ڕووناكبیریشدا هۆزی گاوان بەشداری كەم نییە و جێپەنجەی پیاوانی دیار و شایانی ئاماژەیە و بگرە لەڕێزی پێشەوەی هۆزەكانی كوردستانەوە دێت و گەلێك زانا و فەقیه و شاعیر و نووسەر لە خێڵ و تیرەكانی ئەم هۆزە هەڵكەوتوون، لەوانە:
أ‌- ئەبوسەعیدی گاوانی (468–561 كۆچی / 1076–1166 زایینی):
محەممەدی كوڕی عەلی كوڕی عەبدوڵای گاوانی لەساڵی( 461 كۆچی/ 1076 زایینی) لەدایك بووە، لە خوێندنگا و مزگەوتەكانی بەغدا لەسەر دەستی كەڵە زانایانی ئیسلام وەكو ئیمامی غەزالی و عیمادەدینی تەبری ناسراو بە (الكیاهراسی) و ئەبوبەكری شاشی بە زانست گۆشكراوە و پێگەینراوە و  سەركەوتنی بەدەست هێناوە، ئەبو سەعیدی گاوانی شارەزاییەكی قووڵی لەفیقهو  و فەرموودەكان هەبووە، لەهەمان كاتدا لەبواری هۆزان (شعر) و ئەدەبی عەرەبیشدا شوێن پەنجەی دیارە و دەستی هۆزان دانانیشی هەبووە، هەرچەندە تا ئێستا ڕوون نەبۆتەوە كە دیوانی هەبووە یان نا، سەرچاوەكان چەند دێرێكیان لە هۆزانەكانی تۆماركردووە، خۆیشی كتێبێكی لەبارەی هونەری شیعرەوە نووسیوە، هەروەها شرۆڤەی كتێبی (مقامات الحریری) كە نووسەرەكەی (الحریری) یە كردوە .

ب‌- شێخ وەرامی گاوانی (605 كۆچی – 1208 زایینی ):
شێخ وەرام كوڕی میر ئەبو فیـراس عیساوی كوڕی میـر ئەبونەجمـی گاوانییە، دیارترین و بەناوبانگترین كەسایەتی ئایینـی هۆزی گاوانە، نزیكەی ساڵی  (530 كۆچی / 1135 زایینی) لەدایك بووە، هەرچەند لە ماڵباتی میرانی دەسەڵاتددار و خانەدانی گاوانییە، كەچی ئەم دەستی لە كاروباری میرایەتی و لەشكری كێشایەوە و ژیانی تەرخان كرد بۆ خواپەرستی و گۆشەگیری، كاتی خۆی بە قورئان خوێندن و ئایینداری و ڕێنیشاندان و پاڕانەوە دەگوزەراند، تا وای لێهات خەڵكی لەبەر پیرۆزی و بۆ ڕاوێژكردن سەردانیان دەكرد و ئامادەی وانە و گوتارەكانی دەبوون و بەند و ئامۆژگاریان لە بۆ چوون و ئاخافتەكانی وەردەگرت .
شێخ وەرام كتێبی (( تنبیە الخواطر ونزهة النواظر)) ی داناوە كە بە (كۆكراوەی شێخ وەرام) ناوی ڕۆیشتووە و بریتییە لە كۆمەڵێك گوتار سەبارەت بە خواناسی و ئامۆژگاری خەڵكی بۆ كاری چاكە و پەیڕەویكردنی كردەوەی پێغەمبەر (د.خ) و یاوەرانی. شێخ وەرام لە ساڵی 605 كۆچی / 1208 زایینی كۆچی دوایی كرد و لە مەزاری ئیمام عەلی كوڕی ئەبوتالیب لە نەجەف بەخاك سپێردرا.
    
ج- شێخ موتەلیبی بەشیری گاوانی (547- 624كۆچی/                             1152- 1227 زایینی):
شێخ موتەلیبی كوڕی بەدری كوڕی موتەلیبی كوڕی زوهمانی بەشیریە، لە خێڵی بەشیریە كە یەكێكە لە خێڵەكانی هۆزی گاوان، لەساڵی( 547 كۆچی / 1152 زایینی) هاتۆتە دنیاوە، زۆربەی ژیانی لە بەغدای پایتەختی خەلافەتی عەباسی بەسەربردووە و شارەزاییەكی زۆری لە زانستەكانی فەرمایشت و شەریعەدا هەبووە، لە خوێندنگاكانی بەغدادا بە مامۆستا دامەزراوە و بە وانەگوتنەوە خەریكبووە، مێژوونووس (المنذری)  یەكێكە لەوانەی لەلایەن شێخ موتەلیبەوە بڕوانامەی زانستی پێبەخشراوە، شێخ موتەلیب لە ساڵی( 642 كۆچی/ 1227 زایینی) كۆچی دوایی كردوە و لە بەغداد نێـژراوە .

د- فەقێ (الفقیە) شافیعی (ابن الصلاح) ی شارەزووری(577–643كۆچی/ 1181 – 1245زایینی):
تەقیەدین عوسمانی كوڕی سەلاحەدینی كوڕی عەبدولڕەحمانی كوڕی عوسمانی كوڕی موسای كوڕی ئەبو نەسری شارەزووری (ابن الصلاح) لەساڵی( 577 كۆچی /1181 زایینی) لە گوندی شارخانی وڵاتی شارەزوور لە بنەماڵەیەكی خانەدان زانستپەروەر لەدایك بووە، سەلاحی باوكی (537-618 كۆچی / 1142-1221زایینی) مامۆستایەكی ئایینی پایە بەرزی ناوچەكە بوو، بۆیە عوسمانی كوڕی بەناوی ئەوەوە ناوی دەركردوە بەكوڕی سەلاح (ابن الصلاح) ناسراوە.
(ابن الصلاح) قۆناغە سەرەتایی خوێندنی لە مزگەوت و حوجرەكانی شارەزوور بڕیوە و لای باوكی فیقهی شافیعی فێربووە، بۆ درێژەدان بە خوێندن باوكی ڕەوانەی شاری موسڵی كردووەو لەوێ گوێبیستی وانەكانی زانای مەزن عیمادەدین كوڕی یونس (ابن یونس) بووە، دواتر روویكردۆتە هەرێمی خۆراسان و ماوەیەكی درێژ لە زانستی فەرموودە كۆڵیوەتەوە، پاشان كۆچی كردوە بۆ وڵاتی شام، لە شارەكانی قودس و دیمەشق و لە قوتابخانەكانی دیمەشق كە لەلایەن سوڵتان سەڵاحەدینی ئەیوبی و ئەندامانی تری ماڵباتی ئەیوبییەوە دەیان قوتابی و فێرخوازی هەبوون و میرانی ئەیوبی ڕێزیان دەگرت و پاداشتیان دەدایەوە .
(ابن الصلاح) لەپاڵ مامۆستاییدا، شارەزایەكی وردبین و هەڵكەوتوو بوو لە شرۆڤەكردنی قورئانی پیرۆز فەرموودەكانی پێغەمبەر (د.خ) وفیقهی شافعیدا هاوكات موفتیەكی بە ئەزموون و سەركەوتوو بوو، فەتواكانی لەلایەن هەڤاڵ و خوێندكارەكانیانەوە لە بەرگێكدا كۆكرانەوە، سەرەڕای فەتواكانی ئەم پەرتوكانەشی داناوە :
1- طبقات الشافعیە.
2- أدب المغتبی.
3- كتاب حول مناسك الحج .
4- علوم الحدیث.
(ابن الصلاح) هەر خەریكی وانە گوتنەوەو فەتوادان بوو تا لە مانگی (ربیع الاخر) ی ساڵی 643/1245 زایینی كۆچی دوایی كردو لە گۆڕستانی سۆفیەكان لەشاری دیمەشق بە خاك سپێردرا.

ه- ابن الحاجب (570 – 646 كۆچی / 1174 – 1248 زایینی):
فەقێی (الفقیە) مالیكی زمانەوانی بەتوانای كورد عوسمانی كوڕی عومەری كوڕی ئەبوبەكری كوڕی یونسی دوینی ڕەوادی لە دوا ڕۆژەكانی ساڵی (570 كۆچی / 1174 زایینی) لە باژێڕی ئەسنای سەر بە پارێزگای قوس لە سەعیدی میسر هاتۆتە دونیاوە، باوكی پەردەدار (حاجب) ی میر عیزەدین موسەكی كوڕی چەكۆی كورد بوو، فەقێ عوسمان نازناوی كوڕی پەردەدار (ابن الحاجب) ی پێوەلكا، میر عیزەدین موسەكیش لە خاڵۆزای سوڵتان سەلاحەدینی ئەیوبی بوو یەكێك بووە لە سەركردەكانی سوپاكە.
خێزانی ابن (الحاجب) لە خێڵی ڕەوادی (ڕەوەندی) سەر بەهۆزی مەزنی هەزبانین و لە بنەڕەتدا خەڵكی دەڤەری دوینی هەرێمی ئەرمینیان كە لە سەدەكانی ناوەڕاستدا هەوارگەی خێڵ و تیرەكانی هۆزی هەزبانی بووە، هاوڕێ لەگەڵ ئەیوبیەكان چونەتە وڵاتی شام و میسربوون بە یەكجاری لە تاراوگەی گیرسانەوە.
(ابن الحاجب) هەر بە منداڵی نێردراوەتە بەر خوێندن و لە خوێندنگاكانی قاهیرە قورئان و فیقهی مالكی فێربووە، دواتر بەزمانی عەرەبیەوە خەریك بووە، دەستێكی باڵای هەبوو لە وردەكارییەكانی و وشەسازی و رستەسازی زمانی عەرەبی و خاوەنی دید و تێڕوانینی رێزمانی تایبەتی خۆی هەبوو كە هەندێكیان تا ئەمڕۆش بەهاو گرنگیان هەر ماوە، نووسینەكانی لەوپەڕی تێر و تەسەلی و ڕەوانی بوو، لە شارەكانی قاهیرە و دیمەشق و ئەسكەندەریە خەڵكانێكی زۆر ئامادەی وانەكانی دەبوون و سوودیان لە بۆچوون و سەرنجە وردەكانی وەردەگرت و تا مانگی شەواڵی ساڵی( 646 كۆچی / 1248 زایینی) لەشاری ئەسكەندەرییە كۆچی دوایی كردو ئەم بەرهەمانەی لەپاش بەجێماوە كە گرنگترینیان :
1- المنتهی فی اصول الفقة.
2- الشافیة فی الصرف (دەربارەی وشەسازی لە زمانی عەرەبیدا).
3- الكافیة فی النحو  (دەربارەی ڕستەسازی لە زمانی عەرەبیدا).








     

  كورد و نووسینەوەی مێژوو:
  
  بەشداری مێژوونووسانی كورد و ئەوانەی نیشتەجێی كوردستانن كە بەتەواوی یەكلانەبوونەتەوە كە ڕەگەزیان كوردن یان نا، لە نووسینەوەی مێژوودا، شایانی لێدوان و لەسەر ڕاوەستانە لەبەرئەوەی بەبەرهەمەكانیان لاپەڕە شاراوەو نەزانراوەكانی مێژوویان ڕوونكردۆتەوە و لە فەوتان و لەبیرچوونەوەیان ڕزگاركردووە، ئینجا مێژووی گشتی ئیسلام بێت یان مێژووی شارێك یان هەرێمێكی كوردنیشین بێت. لەو مێژوونووسە كوردانەی دەربارەی مێژووی گشتی كتێبیان داناوە وەك:
1- دەینوەری لەدایكبووی شاری دەینوەر لە هەرێمی چیاكانی (ڕۆژهەڵاتی كوردستان) كە خاوەنی كتێبـی (الاخبار الطوال).
2- ابن الاثیـر، لەدایكبووی جزیرەی بۆتانە چەند كتێبێكی مێژوویی داناوە لەوانە  (الكامل فی التاریخ ) و (التاریخ الباهر) و (الباب فی تهذیب الانساب).
3- ابن شاهانشا، نەوەی میر شاهنشای برای سوڵتان سەلاحەدینی ئەیوبی دانەری پەرتووكی (مضمار الحقائق).
4- ابن خلكان لە هۆزی زەرزاری و خاوەن كتێبی (وفیات الاعیان و أنباء  الزمان).
5- عیزەدین محەمەد نەوەی میر خوشترین (هكاری) لە سەركردەكانی سوڵتان سەڵاحەدین بوو، نووسەری كتێبی (تاریخ ابن ابی الهیجاء).
6- میـر ئیسماعیلی كوڕی عەلی ناسراو بە (ابو الفداء  ) لە بنەماڵەی ئەیوبی خاوەنی هەردوو كتێبی (المختصر فی اخبار البشر) و (تقویم البلدان) .

لەنێو دانەران و مێژوونووسانی كوردستان، نیشتمانپەروەرانی وا هەبوون كە لەپاڵ بایەخدان خۆخەریككردنیان بە خزمەتكردنی ئایینی ئیسلام و دانانی كتێب سەبارەت بە زانستە ئایینیەكان، هۆگری و خۆشەویستی نیشتمان هەستی دەبزواندن وای لێكردن كە بەشێك لە كاتیان تەرخان بكەن بۆ نووسینەوەی مێژووی ئەو شار و هەرێمانەی كە تێیدا لەدایك بوون و پەروەردەكرابوون.
ئەوەی تا ئێستا ڕوون بۆتەوە و مێژوونوسان ئاماژەیان پێداوە چەند سەرچاوەیەكی مێژووی هەن تایبەتن بەمێژووی شار و هەرێمەكانی كوردستان لەوانە (تاریخ اذربیجان) كە لەلایەن (ابن ابی الهیجاء  الروادی) ناوێكەوە نووسراوە و لەوە دەچێت لە میرەكانی ڕەوادی بێت، و (تاریخ اربل) لە نوسینی (ابن المستوفی) و (تاریخ حصن كیفا) و (تاریخ الاخلات) و (تاریخ الفارقی) و چەند مێژوویەكی تر، بێجگە لە مێژووی فارقی و تەنها بەرگی دووەمی (تاریخ اربل) ئەوانی دیكە هەموو لەناوچوونە و بەدەستمان نەگەیشتوون و هیچیان لەبارەوە نازانرێت.

- ئیبن خەلەكان (ابن الخلكان) (608 – 681كۆچی / 1211- 1282 زایینی)
ئیبن خەلەكان ناوی ئەحمەدی كوڕی محەمەدی كوڕی ئیبراهیمی كوڕی ئەبوبەكری كوڕی خەلەكان، بنەماڵەكەیان بەناوی خەلەكانی باپیرە گەورەیانەوە ناوبانگی دەركردوە. لە ساڵی( 608 كۆچی/1211زایینی) لە خێزانێكی ئایینی و خانەدانی كوردی زەرزاری و لە قەڵای هەولێر لەدایك بووە، قۆناغە بەراییەكانی خوێندنی لە حوجرە و قوتابخانەكانی هەولێر تەواوكردووە و لەشاری موسڵیش لای زانا كەمالەدینی كوڕی یونس (ابن یونس) درێژەی بەخوێندن داوەو لەقۆناغی لاوێتیدا لە هەولێر دەرچووە و ڕوویكردۆتە وڵاتی شام كە ئەوكاتە بەشێك بوو لە سنوری دەسەڵاتی ئەیوبی و ماوەیەك لەشاری حەلەب ماوەتەوە و لای قازی بەهائەدین كوڕی شەداد (ابن شداد) خوێندویەتی، پاشان ڕوویكردۆتە دیمەشق و لەوێشدا چووەتە قاهیرەو لە دام و دەزگا دادگەرییەكانی دەوڵەتی ئەیوبی خزمەتی كردووە .ئیبن خەلەكان مەزنترین و ناودارترین مێژوونوس و كەسایەتی زانستی و دادگەری كوردە، بەڕادەیەكی بەرز مرۆڤێكی بەهرەمەند و لێهاتوو و زیرەك بووە و شارەزاییەكی كارامە بوو لە شەریعەت و دادوەری ئیسلامیدا، جێگەی ستایش و متمانەی دەسەڵاتدارانی ئەیوبی و مەملوكی بووە، سەردەمانێك قازی گشتی – قازی قازیەكان (قاضي القضاة) بووە لە دیمەشق و وڵاتی شام كە بەرزترین پایەی دادوەریە و وەك قازییەكی ڕاست و دادپەروەر ناوی دەركردبوو، هەروەها لە قوتابخانەكانی دیمەشق بۆ ماوەی دە ساڵ وانەی دەگوتەوە و لە ساڵی( 681 كۆچی / 1282 زایینی) كۆچی دوایی كرد.
ئیبن خەلەكان هەرچەندە سەرقاڵی ئیش و كاری قازیەتی و مامۆستایەتی بوو، ئارەزووی مێژوونوسینیشی هەبوو، وەك خۆی دەڵێت خولیای دەستخستن و پێداچونەوەی كتێبە مێژووییەكان بوو تا گەلێك زانیاری و دەنگ و باسی پیاوانی مێژووی لاكەڵەكەبوو و لە ساڵی (654 كۆچی / 1256 زایینی )كتێبی (وفیات الاعیان و أنباء ابناء الزمان) ی نووسی كە بە گەواهی توێژەران سەرچاوەیەكی ڕەسەن و دانسقەیە و زمانێكی ڕەوان و پاراو و شێوازێكی جوان و پوختە نوسراوە، مێژوونووس گەلێك وردەكاری كردوە و ڕێبازی بێ گرێ و گۆڵەی بەكارهێناوە مەبەستی داوە بە دەستەوە و ئەو بابەتەی گومانی لێ كردبێت پشتگوێی خستوە .
ئەم كتێبە كە لە هەشت بەرگی قەبارە گەورەدا بڵاوكراوەتەوە، ژیاننامە و بەسەرهاتی پتر لە هەشت سەد كەسایەتی موسڵمان لەخۆ دەگرێت كە هەندێكیان كوردن، پاشا و میر و سەركردە و زانا و شاعیر و قازی و وەزیر و ئەدیب و مێژوونوس و زانیاریەكی زۆر و باوەڕپێكراو دەخاتە ڕوو ئیبن خەلەكان بەم كتێبە نایابەی كەلێنێك لە كتێبخانەی مێژوویی پڕكردۆتەوە .

   

 - كورد و  ڕێچكەی سۆفیگەری :





(سۆفیگەری – تەسەوف) وەك بیرمەندی موسڵمانان (ابن خلدون) ( 732 – 808 كۆچی / 1332 – 1405 زایینی ) دەڵێت بریتییە لە وازهێنان لە خۆشی رووكەشی ژیان و خۆتەرخان كردن بۆ خوداپەرستی و دەست بەردان لە جوانی و ڕازاوەیی دنیا و خۆبەدوورگرتن لەو شتانەی مرۆڤ ئارەزوویان دەكات لە ڕابواردن و سامان و پلە و پایە و پەیوەست بوون لە خەڵوەتگا بەنیازی خواپەرستن، ئەمەش لای هاوەڵانی پێغەمبەر (د.خ) و باوباپیران و پێشینان نەریتێكی گشتگیر و باوبووە، كەچی دوای ئەوەی دنیاخوازی لای مرۆڤ هاتەكایەوە، سۆفیگەری تەنها ئەو كەسانەی دەگرتەوە كە نەریتی خواپەرستیان پاراست .
پیاوچاكانی كورد ڕۆڵی بنەڕەتی و بەرچاویان هەیە لە گەشەكردن و درێژەپێدانی ڕێبازی سۆفیگەری و بڵاوكردنەوەی بیروباوەڕی خواپەرستی و گۆشەگیری لەنێو چین و توێژەكانی كۆمەڵگادا و تێگەیاندن و ئاشناكردنی كۆمەڵانی خەڵك بە چەمك و مەبەستی ڕێچكەی سۆفیگەری. لەڕاستیدا زۆربەی ڕێبەر و ڕێنیشاندەرانی سۆفیگەری لە سەدەكانی پێنجەم و شەشەمی كۆچی / یازدەهەم و دوازدەهەمی / زایینی لەناودارانی كوردبوون لەوانە:
1- شێخ محەمەدی شەنبەكی (سەدەی پێنجەمی كۆچی / یازدەهەمی زایینی) 
2- شێخ ئەبوبەكری هەواری (هەمان سەدە) لە هۆزی هەواری دانیشتووی ناوچەی (البطائح) لە خوارووی عێراق.
3- شێخ ئەبو وەفای حلوانی ناسراو بە (تاج العارفین)


 لەتیـرەی نەرجسی كە تیرەیەكی ترە لە هۆزی گاوان، كە یەكێكە لە مەزنترین و ناودارترین پێشڕەوانی سۆفیگەری لە كوردستاندا، شێخ عبدالقادری گەیلانی قوتابی ئەم بووە و لەبەردەستیدا فێـری خواپەرستی بووە و كەشف و كەراماتی (پێشبینی و بەرچاوڕوونی) هەبووە.
4- شێخ جاگیری زاهید (م 590 كۆچی/ 1194 زایینی)
شێخ جاگیر، ناوی دروستی محەمەدی كوڕی دەشەمی نێرگزیە لە خێزانێكی كوردی هۆزی گاوانییە، جێگر و درێژە پێدەری گەورە ڕێبەرانی سۆفیگەریە لە عێراقدا،سەرچاوەیەكانی تەسەوف لەسەری دواون و باسی كەشف و كەرامات و ژیانی خەڵوەتنشینیان كردوە،  لە بیابانێكی چۆڵەوانیدا لە گۆشەیەكی دوورە دەست پەناگیـر ژیانی بەسەردەبردو دابڕاو لە ئاوەدانی خەریكی خواپەرستی بوو تا لە ساڵی  590 كۆچی/ 1194 مرد، پاشان دانیشتوانی سامەڕا و دەوروبەری لە تەنیشت گۆشە و گۆڕەكەی گوندێكیان ئاوەدان كردەوە و تا رۆژگاری ئەمڕۆش هەرماوە و بە (رازان) دەناسرێت و دەكەوێتە ڕۆژهەڵاتی ڕووباری دیجلە و لە دووری 24كم لەشاری سامەرا.
دوای مردنی شێخ جاگیـر براو برازاكانی درێژەیان بە ڕێبازەكەی داو تا سەرەتای سەدەی هەشتەمی كۆچی / چواردەمی زایینی بەردەوام بوون.









پــرســــیار

1- بۆچی زانایان و بیرمەندانی كورد بەرهەمەكانیان بەزمانی زگماكیان كوردی نەدەنوسی؟
2- فێرخوازانی كورد بۆچی نیشتمانیان بەجێدەهێشت و بەرە و شارە گەورەكانی جیهانی ئیسلامی كۆچیان دەكرد؟
3- ڕێبازی سۆفیگەری پێناسە بكە و ناوی گەورە سۆفیاتی كورد بنووسە.
4-  ئەو مێژوونووسانە كێن كە دەربارەی مێژووی كورد و كوردستان كتێبیان داناوە؟
5- كورتە ڕاپۆرتێك ئامادە بكە سەبارەت یەكێك لەم كەسایەتیانە (ابن الحاجب)، شێخ ئەحمەدی زەراری، ئەبو عەبدوڵای گۆران).














 ســەرچاوەكان

 التادفى، قلائد الجواهر فى مناقب الشيخ عبدالقادر
 ابن خلكان، وفيات الاعيان
 الذهبى، سير اعلام النبلاء.
 الشطنوفي، بهجة الاسرار و معدن الانوان
 العماد الاصفهانى، خريدة القصير مجريدة العصر
 ابن كثير، البداية والنهاية
 ابن المستوفي، تاريخ أربل
 المنذري، التكلمة لسوفيات النقلة
 اليونيني، ذيل مرأة الزمان
 محمد أمين زكى، مشاهير الكورد و  والكوردستان 
 مصطفى جواد، جاوان القبيلة الكوردية المنسية
 د. قادر محمد حسن، إسهامات الكرد في الحضارة الاسلامية        (دهوك: 2009)


