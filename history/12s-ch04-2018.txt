
بەشى چوارەم
میرنشین و حكومەتە كوردییەكان

* پێناسەى میرنشین:
میرنشین جۆرە ڕێكخستنێكی (ڕامیاری، كۆمەڵایەتی، ئابووری، كارگێڕی ناوچەیی) بوو، نەیتوانی سەرتاسەری كوردستان بە تەواوەتی بگرێتەوە، ڕادەی دەسەڵاتی میرەكانیش لەگەڵ یەكتریدا جیاواز بوون وەك یەك نەبوون. واتە ئەم میرنشینانە لەبەڕێوەبردنى كاروباری خۆیاندا سەربەخۆ بوون و لە كاروباری دەرەوە وەك (ئاشتی و شەڕ) سەربەخۆ نەبوون.
پێكهاتەی ڕژێمی كارگێڕی هەر میرنشینێك جیاواز بوو لەوی تریان و بەپێی كات و شوێن و سەردەمیش گۆڕانكاریان بەسەردا هاتووە.
لە بەناوبانگترین ئەو میرنشینە كوردییانەى كە شوێنیان لە ناوچەكەداو لە سەردەمى خۆیاندا و هەتا ئێستاش دیار بووە و لە لایەن دەوڵەتانی ئەو كاتەوە كە بریتی بوون  لە هەردوو دەوڵەتی عوسمانی و ئێرانى حسابی تایبەتییان بۆ كراوەو، بوونەتە مەترسی بۆ بەرژەوەندی و فراوانخوازییەكانیان و، هەولأ و تەقەلاو پیلانی زۆریان بۆ داڕشتن و پەیمان و ڕێكەوتننامەی ژێر بە ژێریان لەدژیان مۆر كردووە، دژی دەسەڵاتەكانی ئەو میرنشینە كوردییانە و هەوڵی لەناوبردنیان كراوە، ئەو میرنشینانەش كە لەم قۆناغەی خوێندنی ئەمساڵدا پێویستە بیانناسین و لەبارەیانەوە شارەزابین بریتی بوون لە:-


* یەكەم:- میرنشینی ئەردەڵان (حكومەتی ئەردەڵان):
میرنشینی ئەردەڵان سەرەتا لەناوچەی شارەزووردا پەیدابووە، دامەزرێنەری ئەم میرنشینە(بابائەردەڵان) یاخود(بەبە) بوو كە ماوەیەك لەناو هۆزەكانی گۆران دا ژیاوە.
دوای دەسەڵاتی جەنگیز خان، واتە لە دەوروبەری ساڵی (617كۆچی/1220ز)دا توانیویەتی دەست بەسەر ناوچەی شارەزوور(بەكەركووكیشەوە) دا بگرێت و میرنشینەكەی تیادا دابمەزرێنێ.
بابا ئەردەڵان پیاوێكی وردو لێهاتوو بووە، و ئازاو بەجەرگ و نەترس و بە دەست و برد بووە و لەماوەیەكی كەمدا میرنشینەكەی فراوان كردووەو بەردەوام برەوی بە قەڵەمڕەوی خۆی داوەو هەتا لەژیاندا  بووە بە سەربەستى و بە سەربەخۆیی و سەرداری ژیاوە.
ئەم میرنشینە بە بەناوبانگترین میرنشینی كوردی دادەنرێت لە ڕووی فراوانی و ڕووبەری زەوی و دەسەڵاتییەوە لە مێژوودا.
لەم میرنشینەدا نزیكەی (44) میر فەرمان ڕەواییان كردووە، كە بەناوبانگەكەیان (كڵۆڵ بەگ) بووە كە كوڕی بابا ئەردەڵانە و لە دوای باوكی لە جێگەی دانیشتووەو فەرمانڕەوایی میرنشینی ئەردەڵانی كردووە، لەسەر هەمان شێوەو دەستوورى باوكى، وە بەهەمان شێوە لێهاتوو زیرەك و ئازاو نەترس بووەو، هەمیشە خەریكی ئیشى چاكەو خزمەتكردنی میرنشینەكەی بووە، لە سەردەمی (كڵۆڵ بەگ)دا میرنشینەكە زۆر زیاتر فراوان بووەو هەتا هەولێری گرتووەتەوە. 
ئەم میرنشینە ئەوەندە بە دەسەڵات و بەرفراوان بووە، لەبەر ئەوە جەلایرییە مەغۆلەكان زۆر ناحەزیان بوون و بۆ لە ناوبردنیان هەمیشە لە هەوڵدا بوون دژیان.
هەر كاتێك ئەم میرنشینە كە زیاتر پەرەی سەند بێت و گەشەی كردبێت، جەلایرییەكانی مەغۆل زیاتر ترسیان لێ نیشتووەو زیاتر كەوتوونەتە پیلان و دوژمنایەتیكردنی.
هەر چەندە جەلایرییەكانی مەغۆل لەسەردەمی (حسن بگ كوڕی خدر بگ) كە یەكێك بووە لە میرە بەناوبانگ و بەجەرگەكانی میرنشینی ئەردەڵان، سەرەڕای ئەو هەموو پیلان و ناحەزی یانەی كە جەلایرییەكانی مەغۆل هەوڵیان بۆ دەدا بۆ لەناوبردنی ئەم میرنشینە ى ،بەڵام لە سەردەمی(حسن بەگ)دا هەرچەندە ویستی بە هێرشی سەربازی بەهۆی لەشكركێشییەوە بۆ سەر میرنشینەكەی، توانیویەتی كە بەرەنگاری لەشكری مەغۆلەكان بكات و بیان شكێنێت و نەی هێشتووە لە میرنشینەكەی نزیك ببنەوە.
یەكێكی تر لە میرە بەناوبانگەكانی ئەم حكومەتە (میرنشینە) (مەئمون بەگ) بوو كە لەسەردەمی دا میرنشینەكە سەقام گیر و هێمن و ئارام بووە، ئەم میرە لەدوای مردنی باوكی فەرمانڕەوایی میرنشینەكەی كردووە، ئەم میرە بەشەش پشت دەچێتەوە سەر دامەزرێنەری میرنشینەكە (بابا ئەردەڵان).
لە سەردەمی مەئمون بەگ دا میرنشینەكە سەربەخۆ بووەو ماوەیەكی زۆر بەباڵا دەستی و سەربەستی ژیاوەو، ئەمیش لەدوای خۆی سێ كوڕی لە پاش بەجێ ماوە كە ئەمانەن:-
((بــــێــــگە بەگ ، ســــورخاب بەگ ، مــحـــەمـەد بەگ)) بوون .
لە سەردەمی ئەم میرەدا (مەئمون بەگ) لە شكری حكومەتى ئەردەڵان لە باكوورەوە گەیشتووەتە زێیی گەورەو، تەنانەت لە ڕەواندزدا میرنشینی ئەردەڵان سوپای داناوە.
لە سەدەی سیانزەهەم هەتا سەدەی چواردەهەمی زاینی هەموو ناوچەكانی ئامێدی و زاخۆ و هەریری گرتووەتەوەو، جۆرە فیدراڵییەكی لە ژێر سایەی خۆی دا بەو ناوچانەی بەخشیوەو خۆشی وەكو حكومەتێكی سەربەخۆ ڕەفتاری كردووە.
لەو میرە بە توانایانەی تری حكومەتی ئەردەڵان(هەڵۆخان)ە كەپیاوێكی زۆر بەجەرگ و لێهاتوو كارامە بووە، وڵاتی خۆی ئاوەدان كردووەتەوە. جگە لە قەڵای (زەڵم) كە پایتەختی هەڵۆخان بووە، سێ قەڵای تریشی دروست كردووە، كە ئەوانەش قەڵاى (حەسەن ئاوا) كە لەسەر كەژێكى بەرز دروستى كردووە، وە قەڵای (پاڵنگان) لە ناوجەرگەی وڵاتی گۆران دا دروستی كردووە، قەڵای(مەریوان) بوون، كە بەشێوەیەكی ڕێك و پێك دروستی كردووە لە میرنشینەكەی دا.
لەسەردەمی هەڵۆخان دا گەنجینەى حكومەتەكەى (میرنشینەكەی) هەمیشە پڕ لە زێڕ و زیو بووەو، زۆریش بەخشندەو خێرەومەند بووە.
زۆر بایەخی بە ئاوەدانكردنەوە داوەو گەلێك مزگەوت و تەكیە و خانەقا و فێرگەی ئایینی دروست كردووە.
لەسەردەمی فەرمانڕەواییەكەیدا میرنشینەكەی ئارامى و هێمنی و خۆشی و هەرزانی باڵی بەسەر خاكی قەڵەمڕەوی داكێشابوو.
ئەم میرە(هەڵۆخان)سەری بۆ كەس دانەنواندووە، نە بۆ سوڵتانی عوسمانی نە بۆ شای سەفەوی ئێران.
هەر لەبەر ئەم ئازایەتی و نەبەردی سەر شۆڕ نەكردنەی بووە كە هەردوو دەوڵەتەكە (عوسمانی و سەفەوی) بە جووتە لێى ترساون و بە بەردەوامی بە مەترسییان داناوە بۆ سەر فەرمانڕەوایی و بەرژەوەندییەكانیان.
شا عەباسی سەفەوی بە نیازی داگیركردنی حكومەتەكەی(میرنشینی ئەردەڵان) بە لەشكرێكی ئێجگار گەورەو بەرفراوانەوە هاتووەتە سەری لە نزیك (هەمەدان) لە گوندی (سەهیم)، بەڵام هەڵۆخان توانیویەتی ئەم لەشكرە گەورەیەی شا عەباسی ئێران بشكێنێ و میرنشینەكەی لە داگیركاری شا عەباسی ئێرانی بپارێزێت.
لە میرە بەناوبانگەكانی تری میرنشینی ئەردەڵان میر(خان ئەحمەد خان)، كە (سنە)ی كردە پایتەختی خۆی و لەوێوە پەلی هاویشت و دەستی كرد بەبەرفراوانكردنی میرنشینەكەى و توانی هۆزەكانی (بلباس و موكریان) و شارەكانی (سابڵاغ و ئورمیە و مەراغە) داگیر بكات و بیانخاتە سەر میرنشینەكەی و فەرمانڕەوایی بكات.
بە كورتی حكومەتی ئەردەڵان یەكێك بووە لە حكومەتە بە هێزەكانی كورد  كە دەسەڵاتێكی فراوانی هەبووە. ئەم میرنشینە(میرنشینی ئەردەڵان) سكەی خۆیان هەبووەو، سەردەمێك بە تەواوی سەربەخۆ بووەو،  لە وتارەكانیاندا، تاماوەیەكی زۆر بەهیچ شێوەیەك باسی هیچ كەسێكیان تێدا نەكردووەو، بەناوی خۆیانەوە وتاریان خوێندووەتەوە، واتە نەبەناوی سوڵتانی عوسمانییەوە، نەبە ناوی شای ئێرانەوە، وتاریان خوێندووەتەوە، واتە تا ڕادەیەكی زۆر سەربەست و سەربەخۆ بوون.
   بەڵام بەهۆی هاتنی هەندێك میری لاوازو بێ توانا و ناكۆكی ناوخۆ بەرەو لاوازی چوون و،لەدوای ئەوە هەندێك جار بەو هۆیەوە سەر بە دەوڵەتی ئێران بوون و تا ساڵی (1867ز) بە تەواوی لەناوچووە.
لە دوای ساڵی (1639ز) ڕێكەوتنی زەهاو ئیتر كوردستان بە تەواوی بوو بە دوو بەشەوە، بەشێكى لە ژێر دەستی ڕژێمى شیعەی ئێران و بەشەكەى تریشی لە ژێر دەستی ڕژێمی سوننی عوسمانی مایەوەو، هۆزەكانی كەلهوڕو ئەردەڵانیش بوونە بەشێك لە ئێران و تەنها ناوچەی ئامێدی و جزیرە،بۆ ماوەیەكی باش بە نیمچە سەربەخۆیی مابوونەوە.

* دووەم: میرنشینی بادینان:-
ئەم میرنشینە كوردییە لە ساڵی(1262)ز لە شاری ئامێدی لە لایەن (شیخ بەهادین شێخ شەمسەدین) دامەزراوەو، هەر بەناوی خۆیەوە(بادینان)كە كورتكراوەی(بەهادین)ە ناونراوەو ناوبانگی دەركردووە.
بنەماڵەی شێخ بەهادین لە پێشدا لە قەڵای(تارون)بوون و ئەم قەڵایەیان بە دەستەوە بووە كە سەر بە شەمزینانە.
كەواتە ئەم میرە(شێخ بەهادین) لە بنەچەدا خەڵكی قەڵای(تارون)ى وڵاتی شەمزینانە و لەوێوە، بەرەو ئامێدی هاتوون.
شێخ بەهادین پیاوێكی زیرەك و داناو ئازاو لێهاتوو بووە، زۆر حەز و ئارەزووی لەئاوەدانكردنەوەو، ڕازاندنەوەو، جوانكردنی میرنشینەكە بووە.
لەسەردەمی شێخ بەهادین دا لە ئامێدی گەلێك مزگەوت و شوێنى خوێندنی درووست كردووەو مەلا و زانای بەناوبانگی بەسەرەوە داناون كە ئامۆژگاری و ڕابەری زۆریان بۆ خەڵك كردووە لەم سەردەمەدا، واتە لەكاتی فەرمانڕەوایی شێخ بەهادین دا، شارەكە زۆر لە خۆشی و ئاسایش و هێمنی دابووەو  هەمیشە بە ڕاپرسی كاری فەرمانڕەوایى بەجێ هێناوە.
لەسەردەمی میرنشینی بادیناندا زاخۆش كە لەوەو پێش سەربەخۆ بووە، خراوەتە سەر ئامێدی و لە لایەن میری میرنشینی بادینانەوە فەرمانڕەوایی كراوە و بووە بە بەشێك لە میرنشینی بادینان.
ئەمە سەرەڕای ئەوەی كە جوولەكەو ئەرمەن و ئاشووری و یەزیدی لەپەنایاندا ژیاون بەشێوەیەكی ئاشتی.
لە مێژووی ئەم میرنشینەدا، بەتایبەتی لە دوای ئەم میرە گەورەو بەناوبانگەدا (شێخ بەهادین) گەلێك میری دیكەیەك لەدوای یەك هاتوون و فەرمانڕِەوایی میرنشینەكەیان كردووە كە ژمارەیان لە(25) میر تێپەڕ دەكات، كە لە ناو ئەوانەدا هەندێك میری بە توانا هەبوون كە توانیویانە وڵاتەكەیان گەورەو فراوانی  بكەن و ئاسایش و هێمنی و خۆشگوزەرانی وڵاتەكەیان بپارێزن و ئاوەدانكردنەوەشی تیایدا بەردەوام بكەن و لە ناوچەكەیاندا جێ دەستیان دیار بێت.
لە میرە بەناوبانگەكانی ئەم میرنشینە كوردییە میر(زەین الدین)ە كە لە سەردەمی دا ئامێدی واتە(میرنشینی بادینان) بە سەربەرزی و شانازیكردن بە خۆیان و كامەرانی و خۆشگوزەرانی ژیاوە.
لەدوای ئەمیش میر(سیف الدین) كوڕی(زەین الدین)كە لە دوای باوكی فەرمانڕەوا بووەو هەرچی ناخۆشی و ژان و ئازار هەبووە، بەهۆی سۆز و بەزەیی و دلۆڤانی خۆیەوە لە بیر هەژارانی میرنشینەكەی بردۆتەوە.
یەكێكی تر لە میرە بەناوبانگەكانی ئەم میرنشینە(میرنشینی بادینان)  میر(حسن كوڕی سیف الدین) بووە كە سەرەڕای ئەوەی لەسەردەمی فەرمانڕەوایی دا میرنشینەكە لەو پەڕی ئاشتی و هێمنی و ئاسایش دا ژیاوە و خەڵكەكەی خۆشگوزەران بوون، ئەم میرە توانیویەتی لەشكری(ئاق قۆینلو)كە بە سەركردایەتی(سلێمان بەگ بێژەن ئوغلو) بوو هێرشی كردووەتە سەر میرنشینەكەی و ویستوویەتی قەڵای ئامێدی داگیر بكات ، بەڵام نەی توانی ئەم قەڵایە داگیر بكات شكاندویەتی و ناچاری كردووە كە بەنائومێدی لەشكری (ئاق قۆینلو) بگەڕێتەوە بە شكاوی.
ئەم میرە توانی دەست بگرێت بەسەر قەڵای دهۆك داو، تەواوى پارێزگاى ئێستاى دهۆكیش بخاتە ژێر دەستی خۆیەوە.
هەروەها لە میرە بەناوبانگەكانی تری میرنشینی بادینان میر(مرادخان)ە كە پیاوێكی زۆر ئازاو بەجەرگ و خۆڕاگر بووە، لەگەلأ ئەوەی حەزی بە شەڕو ناكۆكی و دووبەرەكی نەكردووە، بەڵام لەگەڵ ئەوەشدا ژمارەیەكی زۆر لە سوپا و سەربازی هەبووە، سەرەڕای ئەوەی میرنشینەكەی ئاشتى و ئاسایش و هێمنی ژیاوە، بەڵام ژمارەی سەربازەكانی بیست هەزار سەربازی پڕ چەك و جبەخانەی هەبووەو،كە هەموو كاتێك ئامادەبوون بۆ هەر هێرشێكی بێگانە كە بكرێتە سەریان و میرنشینەكەیان بپارێزن.
ئەم میرە (مرادخان) لە هەموو كردارێكی دا سەربەخۆ و سەربەست بووە، پەیوەندی بە ئەستەمبوڵەوە نەبووە، تەنها ئەوەندە نەبێت لە مزگەوتەكاندا ناوی سوڵتان هاتووە.
خێزانەكەی خوشكی میری سۆران بووە، بۆیە لە كاتی فەرمانڕەوایى ئەو میرەدا، پەیوەندییەكی زۆر باش و بەهێز لە نێوان(میرنشینی بادینان و سۆران) دا هەبووە.
ئەم میرە زۆر حەزی لە دۆستایەتی كردووە لەگەڵ میرنشینە كوردییەكاندا، زۆربە خزمەت بووە بۆ میرنشینەكەی خۆی هەوڵی زۆری داوە لەڕووى ئاوەدانكردنەوە و دروستكردنی بینای گەورەو قوتابخانە بۆگەشەدان بە خوێندەواری لەناو میرنشینەكەی دا.
لەو بینا گەورانەی كە لەكاتی فەرمانڕەواییەكەی دا دروستی كردووە، بینای قوتابخانەی(مرادخان) ە لە ئامێدی كە هەتا ئێستا شوێنەواری لە نزیك دەرگای ڕۆژهەڵاتی شارەكەوە ماوەتەوە.

* سێیەم: میرنشینی سۆران:-
ئەم میرنشینە لە لایەن میر(عیسا كوڕی كەلوس بەگ) ەوە لە ناوچەی ڕەواندز دامەزراوە، لەسەرەتاكانى سەدەی پازدەهەمی زایینى.
لەم میرنشینەدا نزیكەی(24)میر فەرمانڕەواییان كردووە، كە لەوانە یەكێكیان ئافرەت بووە، بەناوی(خانزاد).
ئەم میرنشینە بەهۆی بارودۆخی جیاوازی جیا جیا و سەربازی چەند پایتەختێكی لە كاتی جیا جیا دا هەبووە، وەك (هاودیان، دوین، هەولێر، شەقڵاوە، هەریر، خەلیفان) پاشان بۆ دواجار شاری ڕەواندز دوا پایتەختی ئەم میرنشینە بووە.
لە میرە هەرە بەناوبانگەكانی ئەم میرنشینە میر(محمد كوڕى مستەفا بەگ)بوو كە لە بزوتنەوەی نەتەوایەتی كوردا دەورێكی گرنگ و كاریگەری هەبووە، میر محمد بە میری گەورەی ڕەواندز یاخود بە پاشای گەورە یاخود كۆرە ناسراوە، كە لە ساڵی(1826)ز دا بووە بە میری میرنشینی سۆران و پایتەختەكەی ڕەواندز بووە كە تا سەردەمی میر محمد پاشای وا بەهێزی خۆیەوە نەدیوە.
ئەم میرە هەر زوو خولیای سەربەخۆیی میرنشینەكەی كەوتووەتە مێشكەوە، ویستوویەتی لە ژێر دەسەڵاتی عوسمانی دەری بكات و سەربەخۆ ببێت.
هەر لەگەڵ دەستبەكاربوونی لە فەرمانڕەوایی دا ناوچە كوردنشینەكانی دەوروبەری خستە سەر میرنشینەكەیەوە. گرنگترین كارە ئیدارییەكانی میر محمد بریتی بوون لە دامەزراندنی چەند لیژنەیەك بۆ سەرپەرشتی كاروباری ئیداری میرنشینەكە، وەكو دامەزراندنی ئەنجومەنی سەروەری، كە پاشاى گەورە خۆى سەرۆكی بوو، هەروەها لیژنەی سەربازی كە(ئەحمەد بەگ)ی برای سەرۆكایەتی دەكردو، پێكهێنانی لیژنەی زانایان بۆ دانانی یاسا مەدەنییەكان و ئایینییەكان و سەرپەرشتیكردنى حوكمەكانی شەریعەت و، لیژنەی بنیاتنان و دروستكردن بۆ سەرپەرشتی دروستكردنى قەڵاو، شوورەو، سەنگەرو، پردو، لیژنەی بازرگانی دامەزراند بۆ سەرپەرشتیكردنی بەڕێوەچوونی كاروباری بازرگانی و بازاڕ.
هەروەها یەكێكی تر لە ئیشە گرنگەكانی كە لە دەوڵەتی سەربەخۆ چووەو ئەی سەلمێنێت كە ئەم میرە چەند بە تەنگ سەربەخۆیی و سەربەستى میرنشینەكەیەوە بووە بریتی بووە لە لێدانی (سكە) واتە پارەی تایبەت بە میرنشینەكەی دەركردووەو كە لەیەكێك لە ڕووەكانی پارەكە مۆری میری سەركەوتوو(محمدبەگ)ی لێ دراوەو، لەدیوەكەی تری نووسراوە (لەڕەواندز لێ دراوە)كە ئەمەش وەكو گوتمان بەڵگەیەكی ڕوونەو دەیسەلمێنێ كە میرنشینەكەی پاشای گەورەی ڕەواندز میر محمد سەربەخۆ بووەو، میر بەمەشەوە نەوەستاوە و لایەنی سەربازیشی پشتگوێ نەخستووە، بەڵكو توانیویەتی سوپایەكی بەهێز دابمەزرێنێ كە پیادەو سوارەو تۆبخانەی هەبووەو، كارگەیەكی بۆ دروستكردنی تۆپ و دەمانچەو تفەنگ و خەنجەرو بارووت دامەزراندووە.
هەروەها سنوورێكی بۆ دزی و ڕاو ڕووت و تاڵانكردن داناو سزای بۆ تاوانباران و ئەنجامدەرانی دیاری كرد.
میری سۆران توانیویەتی پەیوەندی دروست بكات لەنێوان خۆی و ئیبراهیم پاشای كوڕی محەمەد عەلى پاشای میسر بۆ یەكخستنی هەوڵەكانیان دژی دەوڵەتی عوسمانی.
میری سۆران میر محمد بەهۆی بەهێزی سوپاكەی كە ژمارەى لە پەنجا هەزار زیاتر دەبوو توانیویەتی جووڵانەوەیەكی سەربەخۆخوازی لە ساڵی (1826) دا بە دەست بهێنێ و بڕیار لەسەر ڕزگاربوونی كوردستان بدات، ئەویش دوای یەكخستنی میرنشینەكانی دراوسێی وەك شیروان و برادۆست و ئینجا دەستی بە جووڵانەوە ڕزگاریخوازییەكەی كرد.
هێزەكانی میر محمد پاشا واتە میری میرنشینی سۆران ناوچەكانی شێروان و برادۆست ، سورچى، خۆشناوەتی، هەریر، هەولێر، پردێ، كۆیە و ڕانیەیان ڕزگار كردو، پاشان ناوچەى بادینان و شەنگال و دەوروبەرى موسڵ و جزیرەی خستە سەر میرنشینەكەی.
لەو كاتە دەوڵەتی عوسمانی بەرامبەر بەو كردەوانەی میری سۆران و پەلهاویشتنی بێتۆمان نیگەران بوو، بۆیە سوپایەكی گەورەی  ئامادەكرد بۆ بەربەرەكارنێ كردنی میری سۆران بەسەركردایەتی ڕەشید پاشا (سەدری ئەعزەمی) پێشووی عوسمانی، پاشان لە دوو لاوە پەلاماری میرنشینی سۆران درا، یەكێكیان لە موسڵەوەو ئەویتریشیان لە بەغدادەوە، سەرەڕای ئەوەی كە دەوڵەتی عوسمانی واتە  سوڵتان بە والی موسڵ و بەغدادی ڕاگەیاندبوو كە دەبێ ملكەچی ڕەشید پاشا بن و هەرچییەكی دەوێ بۆی دابین بكەن.
دوای چەند شەڕێكی خوێناوی هێزەكانی عوسمانی و میرنشینی سۆران، لەم كاتەش دا ئێرانیش هێزەكانی خۆی كۆكردەوە بۆگەمارۆدانى میرنشینی سۆران لەدیوەكەی دیكەدا.
هێزەكانی عوسمانی گەیشتنە دەشتی هەریر و نامەیان بۆ میری سۆران نارد تا ڕازی بكەن بەرگری نەكات و، گوایە لە پێناوی پاراستنی خوێنی موسڵمانان دا، خۆی بداتە دەستەوە، بەڵام میر خۆی ئامادەكرد بۆ بەرگریكردن لە میرنشینەكەی و پایتەختەكەی، پاشان شەڕ بەردەوام بوو، بەڵام بەهۆی چەند هۆكارێكەوە،ناچار میر خۆی دابەدەستەوە ، بەم شێوەیە میر نێردرا بۆ ئەستەمبوڵ و ساڵى 1837ز لە سیواس لە سێدارە درا.
بەڵام ئەگەر سەرنج بدەین لەسەر ئەو سەركەوتنانەی كە پاشاى گەورە لە سەرەتادا بە شێوەیەكی خێرا بە دەستی هێنا لە فراوانخوازی و بەهێزبوونی دەسەڵاتەكەیدا، دەگەڕێتەوە بۆ چەند هۆكارێك لەوانە:-
1- ناوچەی ڕەواندز شوێنێكی سەختەو ناوچەیەكی شاخاوی بەرزە و دوژمن بە ئاسانی نەیدەتوانی بەرەو پیری بچێت و داگیری بكات.
2- ڕێگایەكی سەرەكی كاروانچی بەسەرەوە بوو، كە هەمیشە بۆ میرنشینی سۆران ببووە مایەی خێر و خۆشی، چونكە لەسەرێكەوە دەسەڵاتی سیاسی دەدایەو لەسەرێكی تریشەوە، بەهۆی باج و سەرانەوە سامانێكی زۆری دەست دەكەوت.
3- لاوازی ئەو كاتەی دەوڵەتی عوسمانی كە هۆیەكی سەرەكی بوو، كە میری سۆران بە تەواوی و بەبێ خەم پەل بهاوێت و ئەو هەموو ناوچانە بخاتە سەر میرنشینەكەی بەبێ ئەوەی هیچ حسابێك بۆ دەوڵەتی عوسمانی بكات.
4- لاوازی میرنشینی بابان لەو سەردەمەدا دەورێكی زۆری هەبوو، چونكە عوسمانییەكان حەزیان دەكرد كە هێزێكی تر هەبێت  لەناوچەكەدا شوێنی میرنشینی بابان پڕ بكاتەوە، بۆ ئەوەی وەك دیوارێك بوەستێ لەڕووی ئێران دا.
5- كەسێتی پاشای گەورە خۆیشی كارێكی گەورەی هەبوو لەسەر میرنشینەكەو پەرەسەندن و پێشكەوتنی لەبەر تواناو لێهاتوویی و ئەو ڕێزە زۆرەی كە لە ناوچەكەدا هەى بوو.
6- ئەو هێزە سوپاییەی كە دروستی كردبوو لەوەنە نەدەچوو كە هی میرنشینێكی بچووك بێت، بەڵكو زیاتر لە هی دەوڵەتێك دەچوو، ئەمە یەكەم جار بوو سوپای كورد ئەوەندە چەكی قورس و جبەخانەی هەبێت، هەر ژمارەی یاساوڵى تایبەتی پاشاى گەورە خۆی لە سێ هەزار كەس زیاتر دەبوو.
لەگەڵ ئەم هەموو خاڵە باشانەی كە میرنشینەكەیان بەو شێوەیە فراوان و   پێش خست لەماوەیەكی كەم و دیاریكراوی وا كەمدا، كەچی لەبارودۆخێكی زۆر نائاسایی داو لەپڕ لە دوای ئەو هەموو سەركەوتنانەكە میری سۆران بەدەستی هێنا میرنشینەكە هەرەسی هێناو زۆر بە خێرایی لەناوچوو بووە هۆی خۆبەدەستەوەدانی میر و ڕووخاندنی میرنشینەكە. ئەم هۆكارانەش كە بوونە لاوازی و لەدەستدانی میر و میرنشینەكەشی دەتوانین بەم شێوەی خوارەوە دەست نیشانی بكەین:-
أ- هۆكارە ناوخۆیییەكان:-
1- ناكۆكی و دووبەرەكی نێوان ئەندامانی بنەماڵەی میری سۆران خۆیان لەلایەك و، ناكۆكی و شەڕی نێوان میرنشینی سۆران و میرنشینە كوردییەكانی تر لە لایەكی ترەوە.
2- زەبر و زەنگ و توندو تیژی زۆری پاشای گەورە،وایكرد كە ناحەزی لەناوخۆی دا زیاتر بێت، بەتایبەتی لەو ناوچانەی كە میری سۆران خستبوونییە سەر میرنشینەكەی وەك شەنگال و ئامێدی.
3- هەژاری و ڕەش و ڕووتی خەڵكى میرنشینی سۆران، بەهۆی شەڕە زۆرەكانی پاشای گەورە، سەرەڕای بەخێوكردنی سوپا گەورەكەشی كە لەسەر شانی خەڵكی میرنشینەكە بوو. كە ئەمەش باری سەر شانی خەڵكی میرنشینەكەی گرانتر كردبوو.

ب- هۆكارە دەرەكییەكان:-
1- دەوڵەتی عوسمانی كاتێك هەستی بە هەوڵ و پەلهاویشتنەكانی میری سۆران كرد، كەوتە پیلاندانان بۆ لە ناوبردنی میرنشینەكە.
2- میری سۆران هوشیاری زۆری لە سیاسەتدا نەبوو لەو كاتەدا، چونكە لە كاتێكدا كەهێزەكانی عوسمانی خۆیان بۆ هێرشكردنە سەر میرنشینی سۆران ئامادە دەكرد كەچی پاشاى گەورە پەلاماری چەند ناوچەیەكی ئێرانیدا، بەمەش ئێرانی كردە دوژمنى خۆى.
3- میری سۆران بە ئاسانی بڕوای بە بەڵێنەكانی ئینگلیز و عوسمانی كردو خۆی دابەدەستەوە.

4- ئینگلیز ئەو كاتە لە بەرژەوەندی نەبوو كە عوسمانییەكان لەوە زیاتر لاواز بن، بۆیە وەك چۆن دژی دەسەڵاتەكەی محمد علی لە میسردا وەستا، ئاواش دژی میرنشینی سۆران وەستا، سەرەڕای ئەوەی كە هانی عوسمانی و ئێرانی دەدا كەتا بەیەكەوە پەلاماری میرنشینی سۆران بدەن.
5- سەرەڕای ڕووسیای قەیسەریش بۆ لەناوبردنی ئەم میرنشینە كوردییە لەهەوڵداندا بوو، بەوەی لە لایەكەوە یارمەتی عوسمانی و ئینگلیزی دەداو، لەلایەكی تریشەوە یارمەتی ئێرانى دەدا.
بەم شێوەیە میرنشینی سۆران لاواز بوو بە تایبەتی وەك باسمان كرد دوای خۆبەدەستەوەدانی میری سۆران ساڵی (1836)ز و پاشان لەساڵی (1847)ز دابە یەكجاری كۆتایی بە دەسەڵاتی میرنشینی سۆران هات، بەتایبەتی دوای مۆركردنی ڕێكەوتننامەی ئەرزرۆمی دووەم كە لەساڵی (1847ز) مۆركرا لە نێوان دەوڵەتى عوسمانى و ئێرانى.
* چوارەم: میرنشینی بابان (1650-1850ز):-
ناوچەی سلێمانی لە پێشدا لەژێر دەسەڵاتی میرنشینی ئەردەڵان بوو، مێژوونووسەكان كۆكن لەسەر ئەوەی كە میر(میربۆداغ بەگ بەبە) كوڕی (ئەبدالأ بەگ)ی موكریان دامەزرێنەری ئەو میرنشینەیەو، هەر بەناوی ئەویشەوە ناونراوە (بابان) یاخود (بەبە)، بە واتای (باوك)، وە بەهەموو خێزانەكەشیان وتراوە(بابان).
میر(بۆداغ بەگ بەبە)دا، توانیویەتی ناوچەى لاجان لە خێڵاتى زەرزا، وناوچەی سیوەیل لە میرنشینی سۆران و (سەلدۆز) لە قزڵباشەكان وشارباژێڕ لە میرنشینی ئەردەڵان سەندووەتەوەو، كەركووكیشی خستۆتە سەر میرنشینەكە.












لە دوای كۆچی دوایی میر بۆداغ بەگ برازاكەی فەرمانڕەوایی میرنشینی بابانی بردووە بەڕێوە.
مێژووی ئەم میرنشنینە (میرنشینی بابان) لە ساڵی (1686ز)ەوە زیاتر ڕوون و دیارە، بەتایبەتی لە سەردەمی(فەقێ ئەحمەدی دارەشمانە)، كە نازناوی(بەبە)ی بۆخۆی هەڵبژاردووەو، بەدامەزرێنەری دوا بنەماڵەی میرنشینەكە دادەنرێت و یەكێكە لەسەرۆك عەشیرەتەكانی ناوچەی(پشدەر و مەرگە).
ئەم میرنشینە چەند پایتەختێكی هەبووە، كە بەپێى بارودۆخی سیاسی بۆ هەر یەكێكیان گواستویەتییەوە لەوانە:(دارەشمانە،ماوەت، قەڵای بەكراوا، قەڵاچۆلان، سلێمانی كە لە ساڵی 1784 دا دروست كراوە).
فراوانبوونی ئەم میرنشینە هەر لەسەرەتاوە هەردوو دەوڵەتی عوسمانی و ئێرانی لێى ترساون و مەترسیان لێ نیشتووە بەرامبەری. زۆربەی كات ئەم میرنشینە سەربەست و سەربەخۆ بووەو ژیاوەو هیچ پەیوەندیەكی بە عوسمانی و ئێرانییەوە نەبوو، بەڵام لەگەڵ ئەوەشدا هەندێك جار سەر بەیەكێك لەو دوو دەوڵەتە بووە.
لەم میرنشینەدا ژمارەیەكی زۆر فەرمانڕەوایییان كردووە كە هەندێكیان زۆر بە تواناو لێهاتوو بوون توانیان لە رۆژئاواوەوە میرنشینەكە بگەیەننە ئەودیوی شاری كفری و سەنگاو و شوان و كەركوك، و لە ڕۆژهەڵاتیشەوە تا ئەو دیوی ڕووباری سیروانی بەرن و، لە باشووریشەوە هەموو ناوچەكانی بەدرەو جەسان بگرێتەوە، لە باكووریشەوە ناوچەی هەولێر و زێى بچوك داپۆشێت ، هەر بۆیەشە مێژوونوسێكى وەك لۆنگریك میرنشینى بابان بە ئیمپڕاتۆریەتى بابان ناودەبات.
میرنشینی بابان پتر لە دووسەد سالأ مایەوەو فەرمانڕەوایی یان كردووەو دەورێكی گرنگ و ئاشكرای هەبووە، لەناوچەكەداو هەندێك بەتایبەتی لەكاتی بەهێزبوونی دا، كە دەسەڵات و توانایان پەرەی دەسەند، شەڕیان لەگەڵ ئێرانیەكان و مەمالیكەكانی ژێردەستی عوسمانییەكان دەكرد، هەندێك جاریش ئەو شەڕانە ئەوەندە گەرم دەبوون و تەشەنەیان دەكردو مەسەلەی كوردیان دەبزواندو دەیان خستە بەر چاو و دەم و لەچوار چێوەی شەڕی ناوخۆیی ناوچەكە دەردەچوو، دەبووە كێشەی جیهانی.
شوێنی ستراتیژی ئەم میرنشینە كە لە نێوان دوو هێزی گەورەی وەك دەوڵەتی عوسمانی و ئێرانی بوو، هەمیشە بووەتە هۆی چاوتێبڕینى تەماحكاری و حساب بۆ كردنی بە تایبەتی كە هەندێك لە پاشاكانی ئەم میرنشینەش خاوەنی ئامانج و هیواو هەستی نەتەوایەتی خۆیان بوون و هەمیشە چاویان لەوە بووە كە میرنشینەكە بكەنە بەردی بناغەی دامەزراندنی دام و دەزگایەكی گەورەی سەربەخۆ.
نموونەی ئەم هەوڵە سەربەخۆییەش، ئەو هەوڵ و تەقەلایەی میری بەناوبانگی ئەم میرنشینە میر (سلێمان بەبەی گەورە) یەكە لەوڕووەوە باشترین نموونەیە كە دەیویست بگاتە دام و دەزگایەكی كوردی سەربەخۆ.
ئەم میرە بەناوبانگەی میرنشینی بابان دەسەڵاتی بەرفراوانى بووەو، دەسەڵاتەكەی گەیشووەتە ڕادەیەكی وا، كە دەوڵەتی عوسمانی مەترسی لێ

 نیشتووە وە لێى ترساوەو بە تەنها نەیتوانیوە پەلاماری بدات، لەبەر ئەوە لەگەڵ ئێرانییەكاندا یەك لەدوای یەك هێرشیان كردووەتە سەرو پەلاماریان داوەو تا ساڵی (1699) زدا بەسەریان دا زاڵ بوون.
یەكێكى تر لەمیرە بەناوبانگەكانى ترى ئەم میرنشینە كوردییە (ئیبراهیم پاشای بابان)ە كە بەیەكێك لە میرە لێهاتووەكانی ئەم میرنشینە دادەنرێت.
ئیبراهیم پاشای بابان لەساڵی (1784)ز دانزیك دێى (مەڵكەندی) نزیك سەرای (مەحمود پاشای مامی) بناغەی شاری سلێمانی داناوە و هەر لەو ساڵەدا واتە(1784ز)دا، دام و دەزگای ئیداری و فەرمانڕەوایی تیایدا دروست كراوەو، هەموو دام و دەزگاكانی گواستووەتەوە ئەو شارە نوێیە واتە (سلێمانی) لە قەڵاچوالانەوە.
هەر ئەم میرە توانیویەتی مزگەوت و گەرماو و بازاڕ و سەراو چەند خانوویەك بۆ ئیش و كاری كاربەدەستان و لێپرسراوانی حكومەتەكەی (میرنشینی بابان) دروست بكات.
یەكێكی تر لەو میرە بەناوبانگانەی میرنشینی بابان میر(عبدالرحمن پاشای بابان)ە، ئەمیش نمونەیەكی تری ئاشكرای ئەوە كە ویستوویەتی میرنشینەكەی بەرەو سەربەخۆیی بەرێت، یەكێك بووە لەو میرانەی كە ناوی بە زیرەكی و ژیری دەركردووەو خواست و خەونی نەتەوایەتی ئاشكرای هەبووەو وەك وتمان بە ئاواتی دامەزراندنی دەوڵەتێكی نەتەوایەتی بوو، بەڵام ململانێى نێو بنەماڵەكە هەلی جێبەجێكردنی بۆ نەڕەخساند.
هەوڵەكانی ئەم میرە لە ئاوەدانكردنەوەو خۆئامادەكردن بۆ سەربەخۆبوون وای لە دەوڵەتی عوسمانی كردووە، كە مەترسی لێ پەیدا بكات و عوسمانییەكانی هێناوەتە لەرزە، لەسەردەمی ئەم میرەدا میرنشینی بابان ئەو پەری دەسەڵات و بەهێزبوون و سەربەخۆیی تەواو، هەر لەبەر ئەوەش بوو كە كاربەدەستانی عوسمانی بە درێژایی بیست و سێ ساڵ لە فەرمانڕەوایی ئەم میرنشینەدا، وازیان لێ نەهێناوەو هەمیشە لە پیلانگێڕان و نەخشەدانان بوون بۆ لەناوبردنی و هەموو هەوڵ و كۆششیان داوە بۆ بەگژاچوونی و هەرچی هەوڵیان دا هیچیان لەگەڵ ئەو میرەدا پێ نەكراو، چ بە كڕینی ئەم و ئەو، یاخود سوپا ناردن و دەسیسە و جاسوسیكردن بێت هەمووی وەك بڵقی سەر ئاو دەتەقی بەرامبەر زیرەكی و خۆڕاگری میر(عبدالرحمن پاشای بابان).
  لە میرە بەناوبانگەكانی تری میرنشینی بابان(سلێمان پاشای بابان) كە لە دوای عبدالرحمن پاشای بابان فەرمانڕەوایی میرنشینی بابانی كردووە، ئەم میرە بەپێچەوانەی زۆربەی میرەكانی دیكەی پێش خۆی كە شەڕو شۆڕی دژی عوسمانی و ئێرانی تیادا ڕووی نەداوە، هێمنی و ئاسایشی گەورەو زۆر باڵی كێشا بوو بەسەر میرنشینەكەی ، ئەم شێوە فەرمانڕەوایی یە لە هێمنی و ئاسایش بووە هۆی پێشكەوتنی ڕواڵەتە شارستانێتییەكان لەو چەند ساڵەی فەرمانڕەوایی یەی دا كە لەساڵانی(1831-1838ز)بوو.
كە دەتوانین پێشكەوتنەكانی ڕەواڵەتە شارستانێتییەكان لە سەردەمی (سلێمان پاشا)دا بەم شێوەیە ڕیزبەند بكەین:
1- گەشەكردنی باری ئابووری.
2- گەشەكردنی بواری فێركردن و خوێندن لە حوجرەی مزگەوتەكاندا.
3- دەركەوتنی هونەری كوردی و گەشەسەندنی.
4- دەركەوتنی ڕێبازی ئایینی وەك ڕێبازی نەقشبەندی و قادرى.
5- دامەزراندنی ڕێبازی ئەدەبی كلاسیكی كوردی لەسەر دیالێكی كرمانجى ناوەڕاست و ئەدەبی یەكگرتووی كوردی كە گەورەترین دەستكەوتی میرنشینی بابانە.
لە میرە بەناوبانگەكانی تری میرنشینی بابان كە دوا میری میرنشینی بابانە ئەویش میر (ئەحمەد پاشا)یە كە بە یەكێك لە میرە سەربەخۆكانی ئەم میرنشینە دادەنرێت، هەمیشە لەهەوڵی سەربەخۆیى میرنشینەكەیدا بووە.
ئەم میرە سوارچاك و لێهاتوو و زیرەك و ڕۆشنبیر بووە و ئاواتی سەربەخۆیی وڵاتەكەی بووە و هەوڵ و تێكۆشانی لە پێناوی دا كردووە.
ئەم میرە (ئەحمەد پاشا) پەیوەندی لەگەڵ ئێران و عوسمانییەكاندا باش نەبووە، چونكە ئەم میرە هەوڵەكانی لەسەربەخۆیی بوونی وڵاتەكەیدا بەردەوام بووە، لەبەر ئەوە ئێرانیش بە بەردەوامی لە هەوڵ و پیلانگێڕاندا بووە دژی ئەم میرە.
وە هەروەها دەوڵەتی عوسمانیش بەهەمان شێوە دژایەتی یان كردووە، چونكە عوسمانییەكان هەموو كوردستانیان بە موڵك و سنووری دەوڵەتی خۆیان زانیوە، لەبەر ئەوە عوسمانییەكان دەیانویست میرنشینی بابان دەبێت ملكەچیان بێت و گوێڕایەڵی سوڵتانی عوسمانی بێت.
ئەم بۆچوونانەی عوسمانی و ئێرانی بەرامبەر ئەم میرە زۆر پێچەوانەبوو، چونكە ئەم میرە(ئەحمەدپاشای بابان) هیچ گوێڕایەڵییەكی نە بۆ عوسمانییەكان نە بۆ ئێرانییەكان پیشان نەداوە، لەبەر ئەوە ئەو دوو دەوڵەتەش دژایەتیان دەكرد، تاوای لێهات عوسمانییەكان سوپایان هێنایە سەری.
ئەوەی ئەم میرەی زیاتر بەو ئاڕاستە سەربەخۆییەدا دەبرد، ئەو هەستە نەتەوایەتییەو رۆشنبیرییە پێشكەوتوانەی ئەوروپا بوو كە لە ڕۆژهەلاتی ناوەڕاستدا سەری هەڵدا بوو، ئینجا لەبەر ئەوەی (ئەحمەد پاشای بابان) خۆشی ڕۆشنبیر و هۆشیار بوو، سەرەڕای ئەوەی كە (ئەحمەد پاشا) بێ ئاگا نەبوو لەم مەسەلانەدا، بەڵكو بە پەرۆشەوە هەوڵی بۆ دەدا كە سەربەخۆ بێت.
لە سەردەمی (ئەحمەد پاشای بابان)دا شارستانی بابان زۆر گەشەی بەخۆیەوەدی،چونكە لە هەوڵدانی ڕۆشنبیریكردنی خەڵكەكەی دابوو، بەوەی كە ژمارەیەكی زۆر مزگەوتی دروستكرد و لەناو مزگەوتەكانیشدا حوجرەی بۆ خوێندن دروست كردو بایەخێكی تایبەتی بەم حوجرانەدەدا. وە لەناو مزگەوتی گەورەدا كتێبخانەیەكی دروستكرد كە بە كتێبخانەی بابان ناسراوە، خۆی واتە میر(ئەحمەد پاشا)گەلێك ناوچە گەڕاوە بۆ پەیداكردنی كتێب، وەك چووە بۆ بەغداد و ئەستەمبوڵ و خۆشی ئاشنا كردووە بە كتێبە ئەوروپییەكان و  ژمارەیەكیشی لەگەڵ خۆیدا هێناوەتەوە بۆ سلێمانی و لەو كتێبخانەیەدا دای ناون.
ئەمە سەرەڕای گەشەكردنی باری ئابووری میرنشینەكەی كە لە گەشەكردنێكی بەرچاودا بووە.
بەڵام سەرەڕای ئەو هەموو هەوڵ و تێكۆشانەی میرانی میرنشینی بابان دەیان دا بۆ ئەوەی سەربەخۆ بن و بەسەربەستی بژین و، دووربن لە ئاژاوە و ئاژاوەگێڕی، كەچی دەوڵەتی عوسمانی و ئێرانی و كاربەدەستانیان لە پیلان گێڕان و ئاژاوە نانەوەو دووبەرەكی دروستكردن دژی ئەم میرنشینە دەستیان هەڵنەدەگرت و بەردەوام بوون لە دژایەتیكردنی. 
لەبەر ئەو هەموو هەوڵانەی دوژمنانی دەیان دا بۆ لاوازكردنی میرنشینی بابان، (ئەحمەد پاشا) كەدوا میری ئەم میرنشینە بوو هەستی پێ كردبوون، لەبەر ئەوە هەوڵی سەربەخۆیی میرنشینەكەی دەداو لەبەرئەوە،سوپایەكی تری دامەزراند لەسەر شێوەی تازە، كە ئەم سوپا نوێیە بە چەك و جبەخانە و تۆپ پڕ چەك كران، تەنانەت جلو بەرگی تایبەتی یان بۆ دابین كرا، لەسەر شێوەی نوێى ئەوروپی و بەهەمان شێوە مەشقیان پێ دەكرا. ئەمە بێجگە لەو ژمارەیەی كە یاساوڵی خۆی بوون كە نزیكەی (25) هەزار سەرباز دەبوون و، سەرەڕای سوپا كۆنەكەی میرنشینی بابان.
ئەم خۆ پڕ چەك كردن و زیادكردنی ژمارەیە لە سەرباز، بەڵگەیە بۆ ئەوەی كە میرەكانی میرنشینی بابان، بەتایبەتی (ئەحمەد پاشا) هەستیان بە مەترسی هەردوو دەوڵەتی عوسمانی و ئێرانی كردووە، بۆ هێرشكردنە سەری، سەرەڕای ئەوەی ئەو دوو دەوڵەتەش پڕ بە دڵ لەو هەنگاوانەی ئەم میرنشینە ترساون كە بەرەو پێش دەچوو، ئەم میرنشنینە وای لێ هاتوو لەڕووی چەكدار و هێزەكانییەوە كە ئەو دوو دەوڵەتە نەیان دەتوانی بەتەنها هێرشى بكەنە سەر. دەست تێوەردانی بەردەوامی دەوڵەتی عوسمانی و ئێرانی لەكاروباری ناوخۆی میرنشینەكەداو، هەروەها ناكۆكی ناوخۆى نێوان خودى ئەندامانى بنەماڵەى بابانیش هۆیەكى ترى لاوازبوون و ڕووخانى میرنشینەكەیە، ئەوەتا(ئەحمەد پاشا)ی بابان ئاماژە بەوە دەكات و دان بەو ڕاستییە تاڵەدا دەنێت وە بەگەڕیدەیەكى وەك (كلۆدیۆس جێمس ریچ) دەڵێت: ((ئەنجامی دووبەرەكی میرەكانمان تێداچوونی خۆمانە، ئەگینا عوسمانی و ئێرانییەكان دەرەقەتمان نەهاتن گەر ئەم دووبەرەكییانەیان نەكردایەتە هەل و داردەست بە دەستیانەوە).
 هەروەها بەهۆی شەڕ و ئاژاوەی نێوان میرنشینی بابان و میرنشینەكانى دراوسێى بەتایبەتى میرنشینی سۆران و ئەردەڵان، كە ئەمەش كۆسپێك بوو لە بەردەم سەربەخۆ بوون و یەكگرتنی میرنشینەكان دژی هێزە بێگانەكانی عوسمانی و ئێرانی.
بێتۆمان شتێكی ئاشكرایە كە لەو كاتەدا ڕژێمی میرنشینەكانیش ڕژێمی چینایەتی دەرەبەگایەتی بووە، ئەمەش دۆخی ئابووری بەرەو وەستان و پەشێوان برد، لەبەر ئەوە ئابووری میرنشینەكە وای لێ دەهات كەبەرەو لاوازی بڕوات، ئەمەش دۆخێكی وا دواكەوتوویی دەڕەخسان كە كاریگەری خراپی دروست كرد  لەسەر باری كۆمەڵایەتی و ئابووری و بەرەو دواوەی برد، جا لەبەر ئەوەی ئەو ناوچانە میرنشینەكان لەبارودۆخێكی دواكەوتویی وادا دەژیان كە پڕ بوو لەشەڕ و هەراو ناكۆكی لەبەر ئەوە سەرمایە ڕووی تێ نەدەكردن تا ئابوورییەكان ببوژێتەوە.
بەڵام جگە لەم هۆكارانە بەمەركەزیەت كردنى دەوڵەتى عوسمانى كە لە سەردەمى سوڵتان مەحمودى دووەمەوە دەستى پێكرد، هۆیەكى ترى سەرەكى ڕووخانى ئەم میرنشینەیە بەتایبەتى دواى ڕێكەوتنامەى ئەرزرۆمى دووەم1847ز.
* پێنجەم: میرنشینی بۆتان:-
      میر (عبدالعزیز) بە دامەزرێنەری ئەم میرنشینە دادەنرێت، بۆیە زۆر جار بەم میرنشینە وتراوە میرنشینى (ئازیزان) یاخود (عەزیزان) لە ناوچەی (جزیرە) و دەوروبەرى دروست بووە.
ئەو هۆزەی لەم ناوچەیەدا جێگیر بووە، هۆزی (بۆتی) یاخود (بوختی) بووە كە هۆزێكی گەورەو كۆنی كوردە، وە بۆ نەترسی و ئازایی و نەبەردی و مەردی و داكۆكیكردن لەسەربەستی بەناوبانگ بوون و لە مەیدانی سوار چاكی و خۆڕاگری دا سەروەر بوون، لەكاتی شەڕو تەنگانەدا هەموو بەیەك دەنگ و بەیەك گیان و دڵ و، بۆ یەك ئامانج تێ كۆشاون و لەكوردستاندا ناویان لەگەڵ سەروەراندایە. لەم میرنشینەدا زۆر لە میری بە تواناو بەهێزو لێهاتوو فەرمانڕەواییان كردووەو توانیویانە میرنشینەكەیان بپارێزن و فراوانی بكەن و لەدەستی دوژمنان دووری بخەنەوە، بە تایبەتی دوژمنانی دەوروبەر. 
لەو میرە بەتواناو لێهاتوانەی كە لە بزووتنەوەی نەتەوایەتی كورد دا دەورێكی گرنگ و كاریگەری لەبەر چاوی هەبووە میر (بەدرخان)ە كە بە (بەدرخان پاشا) ناوبانگی دەركردووەو ناسراوە.
ئەم میرە لەساڵی (1821ز) دا لەتەمەنی (18) ساڵی دا فەرمانڕەوایی میرنشینەكەی گرتووەتە دەست و بووە بەفەرمانڕەوای میرنشینی(بۆتان).
لەساڵی (1828ز) سوڵتان (مەحموودی دووەم)ی سوڵتانی عوسمانی ویستی دەوڵەتی عوسمانی جارێكی تر زیندوو بكاتەوەو بەرگێكی نوێى بەبەردا بكات و (مەركەزیەت) لەفەرمانڕەوایی دا بچەسپێنێ، لەم كاتەداو لە ئەنجامی ئەم سیاسەتەی سوڵتانی عوسمانی بەرامبەر میرنشینە كوردییەكان، بەكاری دەهێنا وای كرد كە ژمارەى میرنشینە كوردییەكان، تەواو كەم بكاتەوەو، تەنها چەند میرنشینێكی كەم مابوونەوە كە هەرە گەورەیان و دەسەڵاتداریان (میرنشینی بابان و سۆران, بادینان, هەكارى و بۆتان) بوو بەسەركردایەتی میر (بەدرخان پاشا).
لەبەر ئەوەی كە سوڵتان (مەحموودی دووەم)ی سوڵتانی عوسمانی بۆ بەدیهێنانی ئامانجەكانی لە چەسپاندنی (مەركەزیەت) و دەسەڵاتی عوسمانی لە میرنشینە كوردی یەكاندا دەستی پێ كرد، بەڵام دەست پێ كردنەكە بە پەلاماردانی میرنشنەكان و میرە كوردەكان و سەرۆكە كوردەكان دەستى پێ كرد بەلابردنیان لەدەزگاو فەرمانڕەواییە جیاجیاكاندا لە میرنشینەكانی خۆیاندا، توركی لە جێیان دەكرد بە دەسەڵاتدار لە میرنشینە كوردییەكاندا، ئەمەش بووە هۆی ناڕەزایی لاى دانیشتوانی میرنشینە كوردەییەكان و میر و دەرەبەگەكانیش، بووە هۆی ورووژاندنی ناوچە كوردییەكان بەتایبەتی میرنشینی (بۆتان).
ناڕەزایی و دەربڕینی میر و دەرەبەگەكانی میرنشینە كوردییەكان بەرامبەر بە(مەركەزیەت)ی عوسمانی لەسەردەمی سوڵتان(مەحموودی دووەم)دا، دەگەڕێتەوە بۆ ئەوەی كە میرەكان ئەو مافەیان نەماو لێیان سەندرایەوە كە میرایەتی لە ناو بنەماڵەكەی دا بە پشتاو پشت بێت، واتە لە باوكەوە بۆ كوڕەكەى بێت.واتە بە (مەركەزیەت) لە بەرژەوەندییان دراو، میللەتیش لە ئەنجامی ئەم كارەدا (مەركەزیەت) ڕاستەوخۆ كەوتە ژێر دەستی بێگانەوە، ئەمەش باری سەر شانی میللەتی هێندەی تر گرانتر كرد، چونكە جاران لە ژێر دەستی میرەكانی خۆیان بوو كە پەیوەندی هۆزایەتی بەیەكەوەى دەبەستن و بەیەك زمانیش دەدوان، بەڵام ئێستا كەوتونەتە ژێر دەستی بێگانەی توركی دڕو، دڵڕەقانە دەیان چەوساندنەوەو، باج و سەرانەیەكی زۆریشیان خستبووە سەر شانیان. ئەمەش بووە هۆی ئەوەی كە كێشەكە زیاتر ئاڵۆزتر بكات و بەرژەوەندیان زیاتر مەترسیدارتر بێت، وایكرد كە هەستی نەتەوایەتی یان زیاتر بورووژێنێ.
سوڵتان مەحموودی دووەمی عوسمانی تەنها بە مەركەزیەتەوە نەوەستا، بەڵكو زیاتر پێی لێ هەڵبڕی و دەیویست سوپایەكی گەورەش لە كوردەكان دروست بكات و سوودیان لێ وەربگرێت، بۆ ئەم مەبەستەش كەوتە سەربازگرتن لە كوردەكان، ئەم كردەوانەی سوڵتان مەحموودی دووەم زیاتر دۆخەكەی نالەبارتر كردوو، ئەوەندەى تر كێشەكانی بەرەو تەقاندنەوە برد.
هۆی سەرەكی سوڵتان (مەحموودی دوووەم) لەم كردەوانەی كە لە كوردستاندا دەی كرد، بۆ چەسپاندنى (مەركەزیەت) دەستى پێ كرد بۆ ئەوەنە بوو كە دەوڵەتی عوسمانی زیندووبكاتەوە بەشێوەیەكی سەرەكی، بەڵكو لەوە گرنگتر لای عوسمانی یەكان لەناوبردنی دەسەڵاتی میرنشینە كوردییەكان بوو.
هەر لەبەر ئەمەش بوو كە ئەم سیاسەتەی سوڵتان مەحموودی دووەم بۆ میرە كوردییەكان ناوەڕۆكێكی نەتەوایەتی وەرگرت، لەبەر ئەوە ڕوخساری كوردایەتی و نەتەوایەتی لەو میرنشینە كوردییانەدا كۆبووەوەو، بوونە هۆی دەركەوتنی هەستی نەتەوایەتی و نیشتمان پەروەری و جموجۆڵی زۆر لەناو هێزە كوردییەكانداو دەستەى هوشیارانە تیایاندا گەشەی كرد.
ئەو هەموو ڕق و قینەى ناودڵی چینى جوتیار و زەحمەتكێشی كورد دژی دەوڵەتی عوسمانی ڕەگی داكوتابوو، ئەمانە هەمووی هەڕەشەیەكی گەورە بوو بۆ دەوڵەتی عوسمانی، چونكە لابردن و نەمانی ئەو میرنشینانەو ملكەچ كردنى كوردیان كردبووە كارێكی پێویست، هەربۆیە لە یەكەم ڕۆژی دەستبەكاربوونی میر (بەدرخان پاشا) هەستی بەو سیاسەتە خراپەی سوڵتانی عوسمانی سوڵتان مەحمودی دووەم كردبوو، هۆیەكی گرنگ بوو بۆ ڕاپەڕینەكەی میر (بەدرخان پاشا).
میر(بەدرخان پاشا)هەر لە یەكەم ڕۆژی فەرمانڕەواییەكەیدا بیری لە ڕزگاركردنی كوردستان لە ستەمی عوسمانییەكان دەكردەوە، بۆ ئەم مەبەستەش ویستی هەموو میرنشینەكانی كورد یەك بخات و دەسەڵاتێكى سەربەخۆ بۆ كورد پێكەوە بنێ.
بۆ جێبەجێكردنی ئەم نەخشەیە، دەبوایە تواناو وزەی كورد لەژێر ئاڵای كوردایەتی دا جۆش بدرێت، هەروەها بۆ خۆپاراستن و تێكشاندنی هێرشی داگیركەران دەبوایە كارخانەی چەك و كەرەستەی جەنگی لەكوردستاندا دابمەزرێنێ و كەسانی شارەزای بۆ دابین بكرێت، لەبەر ئەوە بۆ یەكخستنی میرنشینە كوردییەكان، میر دەستی كرد بە بڵاوكردنەوەى داواكەی گەیشتە لای هەموو سەردارەكانی كوردو داوای لە هەموویان كرد كە ڕیزەكانیان یەك بخەن و لە پێناوی ڕزگاری و سەربەخۆیی كوردستاندا بكەونە كارو، هەموو ڕابەران و سەرانی خێڵەكانی كورد تێكڕای پیاوانی ئایین و بەشێكی زۆری كۆمەڵانی خەڵكى (وان، هەكارى، موش، خێزان، سەعرەد، قارس، موسڵ، ومیرنشینی ئەردەڵان لە ئێران). هاتن بە دەنگ بانگەوازو داواكەی میر بەدرخانەوەو هەموویان پەیمانیان دا كە درێغی                           نەكەن لە هەوڵەكانیان بۆ ڕزگاری كوردستان و چوونە ڕیزی ئەو پەیمانەوە كە بە پەیمانی (پیرۆز) ناسرا.
میر (بەدرخان پاشا) لەهەمان كاتدا دەستی بەخۆ ئامادەكردن كرد لە ڕووی سوپایی یەوە بە تایبەتی، بۆ نموونە: لە جزیرە دوو كارخانەی دامەزراند، یەكێكیان بۆ دروستكردنی چەك و ئەوی تریان بۆ دروستكردنی باروت، لەسەرێكی ترەوە، بۆ پشتبەستن بەخۆی دەستی كرد بە ئامادەكردنی كەسانی شارەزاو كارامە كە بتوانێت لە مەسەلەی چەكسازی و هێنانە بەرهەمی كەرەستەی جەنگی دا پشتیان پێ ببەسترێت و كۆمسیۆنێكی چەند كەسی نارد بۆ ئەوروپا بۆ ئەم مەبەستە.
چالاكی و كردەوەكانی میر (بەدرخان پاشا) ئەژنۆی سوڵتانی عوسمانی شكاند، لەسەرەتادا سوڵتانی عوسمانی ویستی بە بەڵێنی درۆ گوایە نیازی وایە سنوری میرنشینى بۆتانی بۆ فراوان دەكات بەمە ویستی میری بۆتان بخەڵەتێنێ و، بەم جۆرە هەموو نەخشەكانی سەبارەت بە ڕزگاری و سەربەخۆیى كوردستانی پێ لەباربەرێت، بەڵام (میر بەدرخان) بڕوای پێ نەكردو سوڵتانی عوسمانیش كە بۆی دەركەوت لەم بارەیەوە هیچی پێ ناكرێت، بۆیە پەنای بردەبەر سازدانی پیلانی ترو بەفیتی سوڵتان لەناوخۆی كوردستاندا ئاژاوەو پشێوى و پاشاگەردانی سازكرا، بۆ ئەوەی میر نەپەرژێتە سەر جێبەجێكردنی نەخشەكانی كە بریتی بوو لە هەوڵدان بۆ ڕزگاركردنی كوردستان و دامەزراندنی دەوڵەتی سەربەخۆی كوردی لە كوردستاندا.
سەرەڕای پیلان و دروستكردنی ناكۆكی لەنێوان سەركردە كوردەكان و دژایەتی دروستكردن لەلایەن عوسمانییەكانەوە، بۆ ئەوەی نەخشەو پیلانەكانی بە درخان پاشا سەرنەگرێت لە ڕزگاری كوردستان، ئینگلیز و فەرەنسییەكان بەبیانووی جیا جیا بۆ دەستكەوتە ئابووری و سیاسیەكانی خۆیان پشتى دەوڵەتى عوسمانى یان گرت و یارمەتى عوسمانییەكانیان دەدا، بە چەك، دوای گەیشتنی یارمەتییەكانی ئینگلیز و فەرەنسا دەستی كرد بە لەشكركێشى سوپایى دژی بەدرخان پاشای میرنشینی بۆتان.
سەرەڕای یارمەتییە دەرەكیەكان كە بە سوپای عوسمانی دەگەیشت، لەشكری عوسمانی نەیتوانی سەر بە گەلی كورد (میرنشینی بۆتان) دابنەوێنێ و ناچار بوو كە دوای چەند شەرێك بەسەر شۆڕی بگەڕێتەوەو كوردستان بەجێ بهێڵێت.
سەركەوتنەكانی هێزی پێشمەرگەی كوردستان و ژێر كەوتنی سوپای عوسمانی دەرفەتێكی باش و لەباری بۆ(میر بەدرخان پاشا)رەخسان كە لە ساڵی(1842ز)سەربەخۆیی كوردستان ڕابگەیەنێت و پاشان دەستی كرد بەدەركردنی(پارە)بەناوی خۆیەوە كە لەروویەكی دا نووسرابوو(میر بەدرخان بۆتان)وە لەڕووەكەی ترى دا نوسرابوو(ساڵی1258ی كۆچی).
سنووری دەوڵەتی بە ئەندازەیەك فراوان كرد كە لە ناوچەی (وان) ــەوە هەتا (مهاباد) و (رەواندز) لەلایەك و، لە(موسڵ) ــەوە هەتا (دیاربەكر) لەلایەكی ترەوەلەژێر دەسەڵاتی خۆی دابوو، پاشان میر(بەدرخان پاشا)توانی شنگال و سیرەت و وێران شار و سوێرەك و دیاربەكر و شنۆو ئورمیە بكاتە بەشێكی دەوڵەتەكەی.
سەرەڕای خراپی دەوڵەتی عوسمانی و هەوڵەكانی بۆ لەناوبردنی ئەم دەوڵەتە ئینگلیز و فەرەنسییەكانیش لەسەر دامركاندنەوەی جوڵانەوەی رزگاریخوازی كوردستان پێیان داگرت و ژێر بەژێر دەوڵەتی عوسمانییان لەكورد هان دەدا و لەشكرێكی نوێی تریان بۆ دامركاندنەوەی جوڵانەوەی ڕزگاریخوازی كورد پێك هێنا، سەركردایەتی ئەو لەشكرەش بە عوسمان پاشاو عمر پاشاو سەبری پاشا سپێرا.
یەكەم پێكدادانی چەكدارانەی نێوان عوسمانی و پێشمەرگەكانی كوردستان لەنزیك ئورمیە ڕووی دا، لەئەنجامدا سوپای عوسمانی شكا. لە كاتێكدا میر (بەدرخان پاشا) خەریكی دەرپەڕاندنی دوژمن بوو، هەواڵێكی وا بڵاوبووەوە كە گوایە دەستی چەپی لەشكری كوردستان بەسەركردایەتی (یەزدان شێر) ئامۆزای میر (بەدرخان پاشا) سەنگەری پێشمەرگایەتی چۆڵ كردووەو چووەتە ریزی دوژمنانەوە، یەزدان شێر بەهۆی ئەوەی كە لەگەڵ (بەدرخان پاشا) ناكۆك بوو، عوسمانییەكان ئەم ناكۆكییەیان بەهەلزانی و توانیان (یەزدان شێر) فریو بدەن و، یەزدان شێریش ویستی بەو لادانە تۆڵەی خۆی لەمیر بەدرخان پاشا بكاتەوە، لە ئەنجامدا عوسمانییەكان بە پشتیوانی یەزدان شێر ناوچەی جزیرەیان داگیر كرد، بەڵام هێزی پێشمەرگە دوای چەند شەڕێكی خوێناوی ناوچەی (جزیرە) یان جارێكی تر ڕزگار كردەوە، لەدەستی عوسمانییەكان و پاكیان كردەوە.
بەڵام جیابوونەوەی یەزدان شێر میر بەدرخانی شپرزەكردو ناچاری كرد بەرەو قەڵای (ئارۆخ) بكشێتەوە، پاشان عوسمانییەكان كەسەر لەنوێ خۆیان یەكخستەوەو هێزی تریان بۆ هات و لەهەر چوارلاوە گەمارۆی قەڵای (ئارۆخ)یان دا.
میر بەدرخان و پێشمەرگەكانی ماوەی هەشت مانگ داكۆكیان لەقەڵاكە كرد، پاشان ئازووقەو كەرەستەی جەنگیان لێ بڕا، ناچار بوون بێنە دەرەوەو هێرشێكی بەربڵاویان كردە سەر سوپای عوسمانى و شەڕى مان و نەمانیان كرد،دوای پێكدادانێكی قارەمانانەی پێشمەرگەكان. شەڕێكی خوێناوی و زیانێكی زۆر، میرو پاشماوەی هێزەكەی دەستگیركران، بەم شێوەیە كۆتایی بەو جوڵانەوە ڕزگاریخوازەی كوردهات و میر ڕەوانەی ئەستەمبوڵ كرا.
پاشان ئەگەر چی نەوەكانی بەدرخان پاشا گەلێك شۆڕشیان دژی عوسمانییەكان بەرپاكردەوە، بەڵام مەخابن سەرنەكەوتن و تیشكى زێڕینی ئەو میرنشینەش كە زۆر بەهێز بوو كوژایەوەو، بەڵام لەمێژووی خەباتی نەتەوایەتیمان دا هەرگیز ناكوژێتەوەو، بەلاپەڕەیەكی پرشنگداری زێڕینی هەمیشە درەوشاوەی ژیانی كوردایەتی دادەنرێت.
هۆكارەكانى تەقینەوەى بزووتنەوەى رزگاریخوازى كورد ساڵى 1842ز لە میرنشینى بۆتان:
1- لەو كاتەدا میرنشینی بۆتان بەهێزترین دەسەڵاتی كورد بووە.
2- بوونی سەرۆكێكی ئازاو هۆشیاری لێهاتووی نەتەوایەتی و خاوەن بیری ڕزگاریخوازی كورد وەك میر (بەدرخان پاشا).
3- لەناوچوونی میرنشینی سۆران بە دەستی دەوڵەتی عوسمانی كە ماوەیەك لەوەو پێشتر تیاچوو بوو.
4- لاوازكردنی میرنشینی بابان هەر بەدەستی عوسمانییەكان.
5- بوونی دەستەیەكى هوشیار و ڕۆشنبیری كورد و گەڵاڵەبوونی هەستی نەتەوایەتی كوردی لایان و كاریگەرییان لەسەر زۆربەی چین و توێژەكانی كۆمەڵی كوردی.

شەشەم : حكومەتى زەند لە ئێران 1753 – 1794 ز

  أ- بارى ئێران پێش دامەزراندنى حكومەتى زەند:
   دواى كوژرانى نادر شاى ئەفشار لە 20ى حوزەیرانى 1747ز دا، جارێكى تر بارودۆخى رامیارى ئێران تێكچوو، چونكە هەر میرو سەرۆكێك لە هەر هەرێم و ناوچەیەكدا هەوڵیاندەدا دەسەڵاتێكى سەربەخۆو تایبەت بە خۆیان دابمەزرێنن و سنوورى دەسەڵاتیشیان لەسەر حیسابى دەسەڵاتى هەرێمەكانى تر فراوان بكەن، ئەمەش بوو بەهۆى سەرهەڵدانى ئاژاوە و پاشاگەردانى و دزى و رێگرى لە وڵاتى ئێراندا.
   یەكێك لە بەهێزترین ئەو كەسایەتیانەى لەو ماوەیەدا لەسەر شانۆى سیاسى رووداوەكانى ئێراندا دەركەوت (كەریم خانى زەند ) سەرۆكى عەشیرەتى (زەند)ى كوردى بوو، كە لە خۆرئاوا و باشوورى خۆرئاواى ئێراندا نیشتەجێ بوون. سەرەتا كەریم خان توانى بناغەى حكومەتێكى میللى لە باشورى ئێران بەتایبەتى لە ناوچەكانى (شیراز و ئەسفەهان) دابمەزرێنێت.
 دواتر سنورى دەسەڵاتى كەریم خان هەموو ئێرانى گرتەوە. لە سەرەتاى دامەزراندنى دەسەڵاتى زەندییەكاندا، (ئەسەدخانى ئەفغانى) بناغەى حكومەتێكى ترى لە هەرێمى ئازەربایجانى ئێران (تەبرێز و ئەردەبیل) دامەزران بوو، هەروەها (محەمەد حەسەن خانى قاجار) بناغەى حكومەتێكى ترى لە باكوورى ئێران (مازەندەران) و دەورو پشتى دا دامەزراند بوو.
سەرەتا كەریم خان لاى قەزوین رووبەرووى (ئەسەدخان) بۆوە، بەڵام زەندییەكان شكستیان خوارد و بەرەو چیاكانى دەوروپشتىشیراز پاشەكشیان كرد. هۆز و تیرە كوردییەكانى دەوروبەرى شیراز چوونە پاڵ هێزەكانى كەریم خان و دواى دوو شەڕى یەك لە دواى یەك زەندییەكان توانیان (ئەسەد خان) تێكبشكێنن. دواتریش (ئەسەدخان) لەبەرامبەر هێزەكانى (محمەد حەسەن خانى قاجار) دا شكست دەخوات, بۆیە بە ناچارى روو دەكاتە بەغداد بۆ لاى عوسمانییەكان، بەڵام عوسمانییەكان پەنایان نەدا, بۆیە دووبارە گەڕایەوە بۆ ئێران و خۆى دایە دەست (كەریم خان) ئەویش رێزى زۆرى لێگرت و وەك كەسى خۆى پەسەندنى كرد.
یەكێك لە دوژمنە بە هێزەكانى ترى كەریم خان (محەمەد حەسەن خانى قاجار) بوو.تا ئاستێكى زۆر سەركەوتنى یەكجارەكى كەریم خان بە لە ناوبردنى (محەمەد حەسەن خانى قاجار)ەوە بەسترا بۆوە.دواى تێكشكاندنى (ئەسەدخان)، (محەمەد حەسەن خانى قاجار) بە لەشكرێكى ئێجگار گەورەوە پەلامارى كەریم خانى داوە, زەندییەكان لە شەڕەكەدا تێكشكاون و بەرەو شیراز پاشەكشەیان كردووە. لەشكرى قاجار گەمارۆیەكى توندیان خستە سەر شیراز. لەم كاتەدا كەریم خان هێزێكى بە سەركردایەتى (شێخ عەلى خانى زەند) لە دواوە ناردە سەر لەشكرى قاجار, دواى شەڕێكى قورس زەندییەكان سەركەوتنێكى گەورەیان بەدەستهێنا. بەمەش هێزەكانى قاجار شیرازەیان تێكچوو و پەرش و بڵاوبونەوە. محەمەد حەسەن خانیش خۆى گەیاندۆتەوە مازندەران. دواى ئەم سەركەوتنە ( 1756 ز) كەریم خان گەڕایەوە بۆ ئەسفەهان و لەوێش خەڵك بە خۆشیەوە پێشوازیان كردووە. بەمجۆرە زۆرى نەبردووە تا هەموو وڵاتى ئێران كەتۆتە ژێر دەسەڵاتى كوردانى زەند. بەمجۆرە كەرم خان بە ئامانجى خۆى گەیشت كە بریتى بوو لە دامەزراندنى حكومەتێكى سەربەخۆ.

   * كارەكانى كەریم خان:
كەریم خانى زەند دواى سەركەوتن بەسەر دوژمنەكانى و دامەزراندنى حكومەتى سەربەخۆ. گەلێك كارى گرنگى لە ئێراندا ئەنجامدا, لەوانە:
1 - بەمەبەستى نەهێشتنى مەترسى قاجارەكان , هێرشى كردە سەر ناوچەى (مازەندەران) و پاش شەرێكى خوێناوى لەشكرى قاجارەكانى شكاند و (محەمەد حەسەن خانى) بە دیل گرت و لە (شیراز) خستیە بەندیخانەوە.
2- دواى مازەندەران دەستى گرت بەسەر (گەیلان ، ئازەربایجان ،خوراسان) و تەواوى ئێران و حكومەتێكى میللى دادپەروەرى تێدا دامەزراند. دواى ئەوەش كەوتە هەڵدان بۆ نەهێشتنى زوڵم و زۆردارى و ستەم و بڵاوكردنەوەى دادپەروەرى. تەنانەت كەریم خان بە دادپەروەرترین فەرمانڕەوا دادەنرێت لە مێژووى نوێى ئێراندا و ئەوروپیەكان ناویانناوە (پادشاى باش – الملك الصالح). د. عبدالرحمن قاسملۆى شەهید لەبارەى ماوەى حوكمڕانى كەریم خانەوە دەڵێ: (( سەردەمى دەسەڵاتى كەریم خان 1753 – 1779 جوانترین فەسڵى مێژووى گەلى كورد بوو لە ئێران)). كۆنسۆڵى فەرەنساش لە بەغدا لە نامەیەكیدا كەساڵى 1763 بۆ (پاریس) ى ناردووە لە بارەى (كەریم خان) و دەڵێت : (( لە ژێر رابەرایەتى كەریم خاندا كە خاوەن دەسەڵات و كەسایەتى و ئاكارێكى زانایانەیە , وا دیارە وڵات (ئێران) كەوتۆتە گەشەكردن و بارودۆخ جێگیر بووە و هێمنى و ئاسایش جێگاى ئاژاوە و شێوى گرتۆتەوە)).
3- كەریم خان پیاوێكى رەفتار جوان بووە, لە ئیش و كاریدا لێبووردە بووە, پشتگیرى زانست و زانیارى و خوێندەوارى دەكرد, هەمیشە كۆڕى دانیشتنەكانى بە شاعیران و خوێندەواران و رۆشنبیران گەرم وگوڕ بووە. لەماوە حوكمڕانى ئەودا گڵكۆى (حافزى شیرازى) و (سەعدى شیرازى) سەر لەنوێ هەڵبەستراونەتەوە و نۆژەن كراونەتەوە.
4- بایەخى زۆرى بەمەسەلەى ئاوەدانكردنەوەى وڵات داوە, لەماوەى دەسەڵاتیدا بازرگانى گەشاوەتەوە, كشتوكاڵ پەرەیسەندووە, مێژوو نووسێكى ئێرانى لەمبارەیەوە دەڵێت: (( رەنگى ئاوەدانى هەموو ئێرانى گرتبۆوە بەڵام رۆشنایى ئەم روناكیە لە هەموویان زیاتر بەر شیراز كەوتبوو, لە كاتى حوكمڕانى كەریم خاندا شارى شیراز زۆر لە پەرەسەندندا بووە, خەڵكەكەى دەوڵەمەند بوون, شارەكە پڕبووە لە باغ و بێستان و كۆشك و تەلار, وەك بەهەشتى لێهاتووە, سەیرانگاى هەموو ئێرانییەكان بووە)). 
5- لە ساڵى 1776 دا لەشكرى كەریم خان پەلامارى شارى (بەسرە)ى داوە لە باشوورى عێراق , كە ئەوكاتە لەژێر دەستى عوسمانییەكاندا بووە, دواى دەست بەسەرداگرتنى بۆ ماوەى (3) سێ ساڵ لەژێر دەسەڵاتى زەندییەكاندا ماوەتەوە.
 دواى مردنى كەریم خان ساڵى 1779 بارى وڵات تێكچووە و بەهۆى ئاژاوەى نێو بنەماڵەى كریم خان و شەڕى ناوخۆ و بێتوانایى كوڕانى كەریم خان, كە نزیكەى (15) ساڵ لەدواى مردنى كەریم خانەوە حوكمیان كرد, دەرفەت رەخساوە لەلایەن بنەماڵەى قاجارییەكانەوە . بۆ لەناوبردنى حكومەتى زەند لەساڵى 1794 ز دا.

  * حكومەتى زەند لە دواى مردنى كەریم خانەوە تا ڕووخانى:
    دواى مردنى كەریم خان ئاژاوە لەسەر كورسى دەسەڵات كەوتۆتە نێو بنەماڵەى كەریم خانەوە. شەڕو هەراى زۆر كەوتۆتە نێو كوڕ و برا و برازاكانیەوە و جارێكى تر حكومەتى زەند هێمنى و ئارامى بەخۆوە نەبینیوەتەوە.
كەریم خان چوار كوڕى جێهێشتبوو , ئەمانە هیچیان كەڵكى فەرمانڕەواییان نەبووە. لەگەڵ یەكترى ناكۆك بوون و یەكتریان لەناوبردووە, دواى كریم خان (فەتح عەلى خان) بووەتە حاكمى ئێران. (سادق خان) ى براى كە مردنى كەریم خانى بیست لە بەسڕِِِِِِەوە گەڕاوەتەوە بۆ شیراز و ویستوویەتى شارەكە بگرێت, بەڵام بۆى نەچۆتە سەرو رایكردووە بۆ ناوچەى (كرمان). 
   لەوكاتانەدا بوو كە (ئاغا محەمەد خانى قاجار) لە بەندیخانەى شیراز ڕادەكات و خۆى دەگەیەنێتەوە (مازەندەران) و دواتریش حكومەتى زەندى لەناوبرد. پاش ئەوەى سادق خان براى كەریم خان بە مەرامى خۆى گەیشت و (فەتح عەلى خان) ى لە دەسەڵات دابەزاند و خۆى كرد بە شاى ئێران, ئینجا (عەلى مرادخان) لە تاران خۆى بەشاى ئێران راگەیاند و بە سوپایەكى زۆرەوە روویكردە ئەسفەهان. لەلاى هەمەدان لەشكرى (سادق خان) ى مامى تێكشكاند و چووە سەر شیراز و گەمارۆى شارەكەیدا.سەرەنجام (سادق خان) و سێ كوڕى لە ساڵى (1781ز) دا كوشت. بەمجۆرە (عەلى مراد خان) بوو بە شاى ئێران و (ئەسفەهان) ى كردە پایتەخت. بەڵام هێمنى و ئارامى زۆر درێژەى نەكێشا, كاتێك (جەعفەر خان) ى كوڕى سادق خان یاخیبوو و چۆتە سەر ئەسفەهان , دواى مردنى عەلى مرادخان لە (1785ز) (جەعفەر خان) گەیشتە ئەسفەهان و خۆى بە شاى ئێران راگەیاند.
حكومەتەكەى جەعفەر خان بەردەوام روو لە بێهێزى بوو ئاژاوەى ناوخۆ تەواو لاوازى كردبوو. تا كار گەیشتە ئەوەى پیاوماقوڵانى خۆى لە ساڵى 1789 لە پیلانێكدا كوشتیان.
دواى (جەعفەر خان) ئاژاوەیەكى قورستر كەوتۆتە نێو حكومەتى زەندەوە, كاربەدەست و پیاوماقوڵان بۆ ئاگربڕ و گەڕاندنەوەى ئاسایش و هێمنى (لوتف عەلى خان) ى كوڕى (جەعفەر خان)یان كرد بە شاى ئێران.
لوتف عەلى خان كە هاتۆتە سەر كورسى دەسەڵات لە تەمەنى (20) ساڵیدا بووە , لوتف عەلى خان دواى هاتنە سەركار لەگەڵ (ئاغا محەمەد خانى قاجار) دا كەوتۆتە شەڕەوە سوپاى قاجار پەلامارى شیرازى داوە بەڵام سەركەوتوو نەبووە. بەهۆى ناكۆكى نێوان لوتف عەلى خان و یەكێك لە كاربەدەستە بەرزەكانى , هەروەها ئەو شەڕ و ئاژاوە ناوخۆییەى كە كەوتبووە نێو بنەماڵەى زەندییەكانەوە, ئەمانە هەموو دەرفەتیان بۆ (ئاغا محمەد خانى قاجار ) رەخساند, تا بكەوێتە هەوڵدان بۆ لەناوبردنى حكومەتى زەند. ئەوەبوو سەرەنجام بە دەستگیركردنى (لوتف عەلى خان) دوا پادشاى زەند و ئینجا كوشتنى ،حكومەتى زەند لە ساڵى 1794ز كۆتایى بە تەمەنى هات.
بەمجۆرە كۆتایى بە دەسەڵاتى زەندییەكان هات و دەسەڵاتێكى نوێ لە ئێران لە سەردەستى (ئاغا محمەد خانى قاجار) دامەزرێندرا, كە زۆر دڕندانە لەگەڵ كورد رەفتایان كردووە. ژمارەیەكى زۆرى كوردیان لە مەڵبەندەكانى خۆیان راگواستووە, كوشتاریى زۆریى لێكردوون و بە زۆریش مەزهەبى شیعەى بەسەردا سەپاندوون.
