
بەشی سێیەم
گرنگییەكانی پاراستنی مافەكانی مرۆڤ لەناوخۆدا 


گـرنگییەكانى پـاراسـتنى مـافەكانى مـــرۆڤ لــەنـاوخــۆ:
دەوڵەت وەك پێكهاتەو خاوەن كەسایەتییەكى مەعنەوى دەسەڵاتێكى گشتى بەسەر هاووڵاتیانیدا فەراهەم دەكات، كە بە دەسەڵاتى  گشتى دەناسرێت، بەپێى ئایدۆلۆژیاو فیكرو رٍێبازى سیاسى بەڕێوەدەچێت، كە ئەمەش لە وڵاتێكەوە بۆ وڵاتێكى دى دەگۆڕێت لێرەوە مافى مرۆڤ دەكەوێتە ژێر كاریگەریى ئەو گۆڕانە بە جۆرێك كە لە وڵاتێكى دیكتاتۆریى و دەسەڵاتى تاك رەویدا مافەكانى مرۆڤ بە فراوانترین شێوە پێشێل دەكرێن، بەڵام لە وڵات‌و ڕژێمى سیاسى دیموكراسى‌و لە سایەى دەوڵەتى یاسادا مافەكانى مرۆڤ دەچەسپێت یاخود لە كاتى پێشێلكارییەكاندا ئەنجامدەرانى رووبەڕووى بەرپرسیاریەتى یاسایى دەكرێنەوە. گەر دەسەڵاتى گشتیش ووردبكرێتەوە لە سێ دەسەڵاتى سەرەكى پێكدێت (یاسادانان, جێبەجێكردن, دادوەریى) هەریەك لەوانە راستەوخۆ یان ناڕاستەوخۆ بە بنەماكانى مافى مرۆڤەوە گرێدراون، بەو پێوەرەى مافى مرۆڤ پەیوەندى توندو تۆڵى لەگەڵ دەسەڵاتى یاساداناندا (پەرلەمان) هەیە، چونكە ئەو دەسەڵاتە تواناى دەركردن یان چاككردن یان هەڵوەشاندنەوەى یاساى هەیە بۆیە دەتوانێت بە شێوەیەك لەو شێوانە، یاساكان ئاوێتەى بنەماكانى مافى مرۆڤ بكات. هەر بۆیە لە زۆربەى پەیماننامەو رێكەوتننامەكانى بوارى مافى مرۆڤدا، بەندێكى تایبەتى هەیە، باس لە چاكسازى یاساكان‌و گونجاندنیان لەگەڵ بنەماكانى مافى مرۆڤدا دەكات، چونكە مافى مرۆڤ ‌و یاساكان دوو یەكەى پێكەوە گرێدراون. 
هەر لەو چوارچێوەیەدا، زۆرترین رووبەڕووبوونەوە لە نێوان مافى مرۆڤ ‌و دەسەڵاتى جێبەجێكردندا ڕەنگ دەداتەوە، ئەو دەسەڵاتە لە رێگەى دامودەزگا جیاوازەكانەوە یاساو دەسەڵاتى گشتى بەسەر هاووڵاتیاندا دەسەپێنێت، بۆیە لە سایەى نەبوونى چەندین پێوەرو چاودێریى, سنووردانەنان بۆ ئەم دەسەڵاتە زەمینەى پێشێلكارى بۆ مافەكانى مرۆڤ دەڕەخسێت، كە ئەویش لە دوو بوارى سەرەكیدا دەگیرسێتەوە (تاك بەرامبەر تاك)‌و (دەسەڵاتى گشتى بەرامبەر تاك)، بەو پێوەرەى كە بنەماكانى مافى مرۆڤ یاسایین، لەكاتى پێشێلكردندا لە هەر دوو بارەكەدا دەبێت دادگاكان و دەسەڵاتى دادوەریى ئەركى پاراستن‌و گێڕانەوەى ماف لە ئەستۆ بگرن،  كاتێك ( تاك ) دەستدرێژى دەكاتە سەر مافى تاكێكى تر، لە یاسا لادەدات، كە دەسەڵاتى گشتیش مافى مرۆڤ بەتاك یان بەكۆ پێشێل دەكات زیادەڕۆیى لە دەسەڵاتەكانیدا دەكات‌و بە هەمان شێوە لە یاسا لادەدات.
مافەكانى مرۆڤ, یاسا پاراستنى دادوەرییان بۆدابین دەكات، بۆیە دەبێت دەسەڵاتى دادوەریى سەربەخۆ بێت سەروەرى یاسا بپارێزێت‌و مافى پەنابردنە بەر دادگاكان بۆ هەموو مرۆڤێك پارێزراوبێت، بەبێ جیاوازیكردن لە نێوانیاندا، جا جیاوازیكردنەكە لەبەر هەر هۆكارێك بێ، وەك لە پەیماننامەى مافە مەدەنىو سیاسیەكانى ساڵى 1966 داهاتووە (هەموو مرۆڤ، بەرامبەر دادگا یەكسانن‌و مافى هەر كەسێكە لەكاتى بوونى داوا، چ داواى سزادانبێت یان مەدەنی، دەبێت كێشەو داواكەى لەلایەن دادگایەكى تایبەتمەندى سەربەخۆوەو بەشێوەیەكى دادپەروەرانە ببینرێت).
دەكرێ مافى مرۆڤ بەو پێوەرە بنەڕەتییانە بناسێنرێ كە مرۆڤ بەبێ بوونیان شكۆدارانە ناژى. مرۆڤایەتى بناغەى ئازادى‌و دادوەریى‌و ئاشتییە، رێزگرتنى مافى مرۆڤیش رێخۆشكەرە بۆ پەرەپێدانى تەواوى كەسایەتى تاك‌و كۆ.
رەگوڕیشەى مافى مرۆڤ ، لەو خەباتە نەپساوەى مرۆڤایەتییەوە هاتووە، كە لە سەرتاسەرى دونیادا، بۆ ئازادى و یەكسانى كراوە. لەو هەوڵو كۆششەى مرۆڤایەتیشەوەیە كە لە سەرچاوە جۆربەجۆرو فەلسەفە‌و ئایینە جیاوازەكانەوە بۆى ماوەتەوە. ئەو مافانەش لە چەندین بەڵێننامەى نێودەوڵەتى مافى مرۆڤەوە ریزبەندكراون، كە گرنگترینیان جاڕنامەى جیهانى مافى مرۆڤە.  
پاراستنى مافى مرۆڤ ، یەكێكە لە بنچینە بنەڕەتییەكانى ئارامیى ناوخۆ، ئەویش بە بڕوابوونى تەواو بە بنەماسەرەكییەكانى.. لە هەركوێ مافى مرۆڤ بە راستیى پارێزراوبێ، ئەوا ئەو شوێنە ئارام‌و روو لەگەشەكردن دەبێ. هەر كەسەو هەڵسوكەوتى خۆى لە قەوارەیەكى دیاریكراودا دەزانێو لێیدەرناچێ. كەس بە هۆى ؛ ڕەنگ، ئایین، نەتەوە، رەگەز، بیروڕا یان هەر شتێكى دى جیاناكرێتەوەو هەست بە كەموكورتى ناكات‌و بەڕێزیشەوە لەمرۆڤەكانى دى دەڕوانێت، ئەوەش هاندەرێكە بۆ بەجێهێنانى ئەركە مرۆییەكانى ناو كۆمەڵ. بە پێچەوانەوە، لەو شوێنانەى مافى مرۆڤیان تیادا پشتگوێ دەخرێ‌و لەبەر هەرهۆیەكبێ جیاكارى هەبێ، ئەوا؛ نائارامى، راڕایى، ترسوتۆقین، خەڵكەكەى دەگرێتەوەو هەمیشە ڕوو لە دواكەوتن‌و نەهامەتى دەكات‌و پێشێلى تەواوى یاساش دەكرێ. كەس ڕێز لە مافى كەسى دى ناگرێو لە جێبەجێكردنى ئەركیشدا كەمتەرخەمى زاڵدەبێ. بەوەش پشێوییەكى تەواوى تیادا دەكەوێتەوە. ژمارەیەكی بەرچاو لە دەوڵەتان لە یاساو دەستوورەكانى خۆیدا بایەخێكى تەواوى بەو (30) بەندەى جاڕنامەى جیهانى مافى مرۆڤ داوە، كە دواى جەنگى دووەمى جیهانیى نەتەوە یەكگرتوەكان ڕایگەیاند، ئەو جەنگەى كە نزیكەى شەست ملیۆن كەس تیایدا گیانى لەدەستداو زۆربەى وڵاتانى ئەوروپا زیانى گەورەیان لێكەوت‌و وێرانكران. هەر ئەو زیانە زۆرەش واى لە ئەوروپا كرد، لە قۆناغەكانى دواى جەنگ بەشێوەیەكى باشتر خۆى بە پاراستنى مافەكانى مرۆڤەوە ببەستێتەوە‌و بیپارێزێ. 
لە ئەوروپادا، بەتایبەتى لە ئەوروپاى خۆرئاوا، بە دەیان رێكخراو بۆ پارێزگاریكردن لەمافى مرۆڤ دامەزرێنران‌و دانیشتوانى زۆربەشیان بە دەنگ بانگەوازەكانیانەوە چوون..
ئەو رێكخراوە جیهانیانە شوێنى دیارى خۆیان گرتووەو بەیاننامەى ساڵانەیان حسابى تەواوى بۆ دەكرێت، هەر وڵاتێكیش پێشێلكارى لەو بە یاننامانەدا هەبێت ئەوا بۆ ئەوەى شێوازى خۆى لەو بارەیەوە بگۆڕێ‌و تۆمارى مافى مرۆڤى خاوێن ڕاگرێ، گوشارى تەواوى دەخرێتە سەر. 
هەر دەوڵەتێك، شارستانێتى‌و پێشكەوتنى بە پارێزگاریكردنى مافى مرۆڤەوە بەندە، چەند مافى هاووڵاتییەكانى خۆى راگرێ ئەوەندە یاسا لە وڵاتەكەدا سەروەر دەبێ‌و كەم كێشە دەبێ، پێچەوانەكەشى راستە. چونكە پێشێلكردنى مافى مرۆڤ ، نایەكسانىو نائارامىو بێمتمانەیى دەخاتەوە. پاراستنى مافى مرۆڤ هۆیەكى سەرەكییە كە بە راستیى مرۆڤ خۆى بە مرۆڤ بزانێ. جاڕنامەى جیهانى مافى مرۆڤ ، كە تێكڕاى هەر 30 بەندەكەى پارێزگاریكردنە لە مافى تاكەكەس، هۆیەكى گرنگى پێكەوە هەڵكردنەو ڕێزگرتنە لە راوبۆچوون‌و پیرۆزییەكانى یەكترى، دووركەوتنەوەیە لەدوژمنایەتى‌و پێكداهەڵپژان. هەر دەوڵەتێكیش زۆرترین بەندى ئەم مافانە بپارێزێ، دەبێتە جێگاى متمانەى هاوڵاتیانى خۆىو دەوڵەتانى دىو خۆى لەڕیزى پێشەوەى ڕێزلێگیراواندا دەبینێتەوە.  


راهێنان

ــ دەكرێ وڵاتێك بانگەشەی پارێزگارى مافى مرۆڤ لێبداو كەچى گرتن‌و ئەشكەنجەدان بە ئارەزووى بەرپرسانیبێ؟
- دەكرێ هەر پارتێكى سیاسى لەڕێى توندوتیژییەوە دەسەڵات وەدەستبێنێ‌و بانگەشەى پارێزگاریكردنى مافى مرۆڤیش لێبدات؟
ــ سەپاندنى حیزبایەتى بە زۆرەملە چۆن هەڵدەسەنگێنى؟ لەو ڕووەوە وەڵامەكەت ڕوونكەرەوە.
ــ دەستەڵاتداران، مافى مرۆڤ دەبەخشنەوە یان مافەكان لە بنەڕەتەوە هەن؟ 
ــ لەكۆمەڵدا پێویستە هەر كەسەو فێرى مافەكانى خۆى بكرێ؟
ــ كاتێك مافى كەسێك پێشێل دەكرێت دەبێ پەنا بۆ كام دەزگا بەرێت ؟





