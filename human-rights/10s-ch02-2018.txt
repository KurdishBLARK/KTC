
بەشی دووەم
پۆلینكردنی مافەكانى مرۆڤ


پۆلێنكـردنى مـافـەكـانى مــــرۆڤ

لەبەرئەوەى مرۆڤ جەمسەرى هەموو مافەكانەو سەرجەمى ئەو مافانەش لەپێناو بەرژەوەندى ئەودایەو بە پێوەرەێكیش كە مافى مرۆڤ لە قۆناغى گەشە سەندندا، بە چەندین قۆناغى جیاوازدا تێپەڕیوە‌و لەگەڵ ئایدۆلۆژیاو بیرە جیاوازەكاندا ڕێچكەى بەستووە. كەوتۆتە ژێر كاریگەریى سیاسیى‌و ئابووریى‌و یاسایى‌و ئایینى‌و كۆمەڵایەتى‌و بیرو باوەڕەوە، بۆیە چەندین جۆر كۆمەڵە مافى بۆ دەستەبەر‌و گەڵاڵە كراوە، كە هەریەكە پێكهاتەو سیماى تایبەتى خۆى هەیە، ئەوانیش پێكەوە، مافى مرۆڤ پێكدەهێنن، ئەو مافى مرۆڤەى پێوەرى بنەڕەتى ژیانى گونجاوو مەدەنییە‌و ئامانجى هەر پێشكەوتنێكى كۆمەڵایەتیشە. 
لەو گۆشە نیگایەوە مافى مرۆڤ بە چەندین شێوازو جۆر پۆلێن كراوە، لێرەدا تەنیا مافە مەدەنى و سیاسیى و كۆمەڵایەتى‌و ئابوریى‌و رۆشنبیرییەكان دەخەینە ڕوو.


تـەوەرى یــەكەم

مـافـە مـەدەنـى‌و سـیاسـییەكان:
ئەو جۆرە مافانەن كە بە مافە كلاسیكییەكان ناسراون، بە چوارچێوەى دەستەبەركردنى ئازادى‌و مافى تاك‌و ڕێگرتن لە دەستێوەردانى حكومەت‌و چالاكییەكانى مرۆڤ دەخولێنەوە. بەهۆى گرنگى‌و كاریگەرێتیان لە بنیاتنانى مرۆڤ‌و پێكهێنانى كۆمەڵى مەدەنى، لە چەندین پەیماننامەو رێكەوتننامەى نێودەوڵەتیدا، شوێنیان بۆ كراوەتەوە‌و پێگەى جیهانى‌و نێو دەوڵەتیان بۆ دیاریكراوە، پەیماننامەى مافە مەدەنى‌و سیاسییەكانى ساڵى (1966) كە لەلایەن نەتەوەیەكگرتووەكانەوە پەسەندكرا، گرنگترینى ئەو پەیماننامانەیە، كە دەبێ دەوڵەتان جێبەجێى بكەن‌و لەم رێگەیانەى خواریشەوە پابەندیبن:
أ- ئەنجامدانى چاكسازى یاسایى‌و دەستوورى.                                                     
ب- ڕەخساندنى زەمینەیەك بۆ مرۆڤ تا سكاڵاو شكات رابگەیەنێ، تەنانەت گەر پێشێلكار‌و شكاتلێكراو دەوڵەت‌و دەزگاكانیشیبن. لێكۆڵینەوەو بینینى سكاڵاكانیش، دەزگایەكى دادوەریى گونجاوو یاسایى دادپەروەرى وایان بۆ زامن‌و مسۆگەربكرێ، تا هەر بڕیارێكى دادگا كە لە بەرژەوەندى سكاڵاكەر دەربچێت، جێبەجێبكات.

دەگونجێ لێرەدا ئاماژە بۆ هێڵە گشتییەكانى ئەو مافانە بكرێت: 
1- مافى گەل‌و نەتەوەكان لەدیاریكردنى چارەنوس‌و كەڵك بینین لە بەكارهێنانى ئازادانەى سەروەت‌و سامانە سروشتییەكان. 
2- مافى ژیان، دەبێت لە رێى یاساوە بپارێزرێت‌و كەسیشى لێبێبەش نەكرێت.
3- قەدەغەكردنى ئەشكەنجەو ئازارگەیاندن بە جەستەى مرۆڤ، سزاى قورس و كەرامەتشكێنى بەرەوڕوو نەكرێتەوە.
4- قەدەغەكردنى كۆیلەیەتى‌و كارپێكردنى ناڕەوا بە مرۆڤ.
5- پاراستنى بارى ئاسایشى كەسێتى مرۆڤ ‌و قەدەغەكردنى گرتنى ناڕەوا.
6- لەبەردەم یاساو دەسەڵاتى دادوەریدا یەكسانبن .
7- ئازادى بیرو راو ئایین.
8- پێكهێنانى كۆمەڵە‌و رێكخراوە سیاسییەكان‌و بە ئەندامبوون تیایاندا .
9- مافى خێزان‌و هاوسەرگرتن.
ئەم مافانەى خوارەوە نموونەى چەند مافێكى سیاسیانەن:

یەكەم: مافى دروستكردنى كۆمەڵەو رێكخراوە سیاسییەكان: 
مافى رادەربڕین یەكێكە لە مافە بنەڕەتییەكانى مرۆڤ، پێوەرێكە لە پێوەرەكانى دیموكراتیانەى هەر سیستمێكى سیاسى. مافى رادەربڕین بە تەنها ئامانج نییە، بەڵكو هۆكارێكە، لە پێناو بەرژەوەندییە گشتییەكاندا، هەولأ بۆ چارەسەرى كۆمەلأ و دەزگاو دەربڕینى جیاوازو پەرەپێسەندنیان و گەشەپێدانیان دەدات، چونكە مافى رادەربڕین بانگەشەكردن نییە، بەڵكو مەرجێكى هێنانەدى كۆمەڵى ئازادە. ئەگەر بوارى ئاسان بۆ وەرگرتنى زۆرترین زانیارى نەڕەخسابێ ئەوا مافى رادەربڕینیش نابێ. دەبێ شتێك بزانیت، واتە زانیاریت لابێت تا بارى سەرنج‌و رایەكى وات لا گەڵاڵەكات كە ئامانجەكەى بەرژەوەندى گشتى و بەرزكردنەوەى ئاستى كۆمەلأ بێت، ئینجا لە بارەیەوە بدوێیت. مافى ئازادى بیروڕا سێ ئاست دەگرێتەوە: گەڕان بەدواى ڕاستى، كۆكردنەوەى زانیارى لەبارەیەوە، بیركردنەوەو بەئەقڵكردن تا بگەیتە ئەنجام‌و ئینجا راكەت دەربڕى. 
دەكرێت بڵێین ئازادى رادەڕبرین دەبێتە هۆى سەرهەڵدانى كارێكى دیكە ئەویش لە دروستبوونی كۆمەڵەو رێكخراوە سیاسییەكاندا بەدیاردەكەوێت. بۆیە پێویستە مرۆڤ ئارەزوومەندانە ئەو كۆمەلأ‌و رێكخراوە سیاسیانە هەڵبژێرێ كەخۆى مەبەستێتى، بەپێچەوانەى هەندێ لەوڕێكخراوە سیاسیانەى لەوڵاتێكدا دەسەڵات دەگرنە دەست، بەچەندین رێگەى نادروست خەڵكى ناچار دەكەن بچنە ناو رێكخستنەكانیانەوە.  
ئازادى بە مانا فراوانەكەى زۆر لایەن دەگرێتەوە، یەكێك لەو لایەنانە، مافى دامەزراندنى كۆمەڵەو رێكخراوە سیاسییەكانە. كۆمەڵەو ڕێكخراوە سیاسییەكان لە پێناو بە ئەنجامگەیاندنى چالاكى سیاسیانەى پەیوەست بە كێشە سیاسییەكان دێتەكایەوە. ئاشكرایە، زۆربەى وڵاتانى دونیا فرە نەتەوەو ئایین‌و چینن ومرۆڤەكانیان خاوەنى بیروڕاى جیاوازن ، بۆیە دەشێ خەڵكانى سەر بە هەر یەكێكیان كۆمەڵەو رێكخراوى سیاسیى تایبەت بە خۆیان هەبێ.



راهێنان

ــ مەبەست لەكۆمەڵەو ڕێكخراوە سیاسییەكان چییە؟
- ئایا كۆمەڵەیەك یان ڕێكخراوێكى سیاسى بە تەنیا كەسێك دادەمەزرێنرێ؟
ـ ئایا یاسایەكى دیاریكراو بۆ دامەزراندنى كۆمەڵەو ڕێكخراوە سیاسییەكان هەیە؟ 
ــ دەكرێ نەتەوەیەك، ئاینێك یان چینێك، زیاتر لە رێكخراوێكى سیاسى هەبێت؟
ــ دەشێ یاسا رێگا بە دامەزراندنى رێكخراوێكى سیاسی وا بدات، كە كوشتن‌و كاولكارى‌و شەڕو ئاژاوە بەرپاكات، یان پڕوپاگاندە بۆ مەبەستێكى لەو بابەتە بكات؟ 

دووەم: مافى هەڵبژاردن 
گشت دەسەڵاتدارانى دنیا، سیستمى بەڕێوەبردنیان هەرچۆنێك بێ، دان بەوەدا دەنێن كە: " گەل سەرچاوەى دەسەڵاتە". پێشتر كە رێژەى دانیشتوانى شارێك یان ناوچەیەك بە رادەى ئێستا نەبوو، بۆنموونە لەیۆنانى كۆن لەشوێنێكى ئەسیناى پایتەختدا، هەموو ئەو كەسانەى بۆ دەنگدان دیاریدەكران كۆدەكرانەوەو سەبارەت بە كێشەى پێوەند بە شارەكەیان رایان وەردەگیرا. بەڵام لەم سەردەمەى ئەمڕۆدا، كە هەم ژمارەى دانیشتوان‌و هەم ژمارەى دەنگدەران زیادبووەو بەردەوام لەزیادبوونیشدایە‌و هەم بەرینى مەوداى دەسەڵات هێندە زۆربووە كۆكردنەوەى ئەو دانیشتوانەو یەكلاكردنەوەى كێشەكەو بڕیاردانى‌و زانینى






	
بەشدایكردن لەهەڵبژاردن مافێكی ئاسایی هەموو هاووڵاتیانە

خواستەكەیان، مەحاڵبێ، بۆیە هەر وڵاتەو بە گوێرەى یاساو دەستوورو ژمارەى دانیشتوانەكەى، بۆ هەر چەند هەزار كەسێك نوێنەرێك دیاریدەكات. پێشتر سەرۆك هۆز یان شاى وڵات نوێنەرەكانى دەستنیشان دەكردو كەسیش بۆى نەبوو لە بڕیارەكەى دەرچێ. تا كار گەیشتە هەڵبژاردنى ئاشكراو دواتر بە رێگەى دەنگدانى نهێنى. سەرەتا لەزۆربەى وڵاتاندا تەنیا كەسانێكى دیاریكراو، كە پیاوماقوڵانیان پێدەوترا، مافى دەنگدانیان بووە. دواتر بەهۆى پێشكەوتنى كۆمەلأ و پەرەسەندنییەوە، لەزۆر وڵاتدا كۆمەڵەو رێكخراوى سیاسى و كۆمەڵایەتیى و رۆشنبیریى هاتە كایەوەو ئەو مافە بۆ سەرجەم نێرینەكانى وڵات، كە لەتەمەنێكى دیاریكراودابن دەستەبەركرا, تا ماوەیەكى زۆر مێینەى لێبێەشكرا. ئەگەرچى ئێستا لەزۆربەى وڵاتانى دونیادا ئەو مافە بۆ مێینەش دەستەبەركراوە، بەڵام هەوڵدان بۆ وەدەستهێنانى مافى دەنگدان‌و جیاوازایی نەكردنیان لەگەلأ نێرینەدا، لە سەراپاى دونیادا بەردەوامەو كراوەتە ئەركێكى سەرەكى زۆربەى رێكخراوە مرۆیى و سیاسییەكان.
گەلێك لەزانایانى ئەم بوارە هەڵبژاردن بە مافێكى مەدەنیى و سیاسیى هاووڵاتى دادەنێن كە سەربەستبێ لە بەكارهێنانیا، بەواتایەكى دى هەڵبژاردن‌و دەنگدان لەژێر هیچ جۆرە فشارێكدا نەبێ‌و بە هیچ شێوەیەك زۆرى تیادا بەكارنەهێنرێ. 
سەبارەت بەهەڵبژاردن سێ تیۆر هەیە: 

یەكەم: تیۆرى مافى كەسیەتى.. 
بیریارانى ئەم رێبازە پێیان وایە هەڵبژاردن مافێكى تاكە كەسە, بە پێوەرى هاوڵاتێتى, مافى هاووڵاتیبوونى چونیەك دەستەبەردەكات, بۆیە نابێت كەسى لێبێبەش بكرێت واتە مافى هەڵبژاردن مافێكی ئارەزوومەندانەیە، بۆیە دەتوانێت بەشداریی بكات یان بەشداریی نەكات.

دووەم : تیۆرى وەزیفى:
هەندێكى تر پێیان وایە هەڵبژاردن ئەركە نەك ماف، ئەمەش وادەكات مرۆڤ ناچاربێت لەسەر بەشداربوون, لە هەمانكاتیشدا دەبێتە هۆیە بۆ سنورداركردنى ئازادییەكان و بێبەشكردنى هاووڵاتیان لە ئازادیی مافی بەشداربوون یان بەشدار نەبوون.

سێەم: تیۆرى یاسایى:
بیریارانى ئەم تیورە پێیان وایە هەڵبژاردن دەسەڵاتێكى یاساییەو یاسا بۆ دەنگدەر مسۆگەردەكات و مەرج‌و شێوەو ڕێكخستنى بە یاسا دەكرێت . واتە بە دەسەڵاتكردنى یاساى هەڵبژاردنە. هەڵبژاردن لە بەرژەوەندى كۆمەلأ، نەك تاك، دادەنێ. ناوەرۆك‌و مەرجەكانى بەكارهێنانى بەپێى یاساو بەشێوەیەكى یەكسان بۆ سەرجەم دەنگدەران دابین دەكرێت، بێ ئەوەى رێگە بە كەسێك بدرێت، چۆنى بوێ ناوەرۆك یان مەرجەكانى بگۆڕێت.. 



راهێنان

ــ تەمەن پێوندى بە هەڵبژاردنەوە هەیە؟
ــ تۆ هەڵبژاردن بە ماف یان بە ئەركى تاكەكەس دادەنێى؟ بەڵگەت چییە بۆ وەڵامەكەت؟
ــ هەڵبژاردن نیشانەى دیموكراتییەتە؟ بۆچوونەكەت روون بكەرەوە.
ــ شێوەكانى هەڵبژاردن كامانەن؟    
- ئەگەر هەڵبژاردن ئەركبێ، دەنگدەر لە بەشداریكردن‌و نەكردنى هەڵبژاردنەكەدا ئازاد دەبێ؟ لەوەڵامەكەت بكۆڵەرەوە.
ــ بە راى تۆ، بە ئەرككردنى هەڵبژاردن ئازادى تاكەكەس بەرتەسك دەكاتەوە یان نا؟ نموونە بۆ وەڵامەكەت بهێنەرەوە.




سێیەم: مافى خۆپیشاندان:  
یەكێك لەمافە مەدەنیی‌و سیاسییەكانى مرۆڤ، دەربڕینى ناڕەزایى یان خۆشییە. ناڕەزایى یان خۆشى بەچەند شێوازێك دەردەبڕدرێن، یەكێكیان خۆپیشاندانە.. 







نمونەی خۆپێشاندانی هێمنانە

خۆپیشاندان مافێكى سیاسیانەى مرۆڤە، بۆ دەربڕینى ناڕەزایى یان هاتنەدى مەبەستێك, كۆمەڵێك یان چەند كۆمەڵێك بەكاردەهێنرێ... بەڵام كە بۆ ناڕەزاییبێ، پێویستە پێشتر چەند هەوڵێك بۆ چارەسەرى كێشەكە درابێو هەموو رێگە یاساییەكان گیرابنەبەرو سوودى نەبووبێ، كە هیچ رێگەیەك نەما، پاشان پەنا بۆ خۆپیشاندان ببرێ.






نمونەی خۆپێشاندانێك كە توندو تیژیی تێدا بەكارهاتووە
خۆپیشاندان لە زۆربەى دەوڵەتانى جیهاندا بە ئارەزوو ناكرێ، بەڵكو بەپێى یاساو مۆڵەت وەرگرتن لە دەوڵەت پیادەدەكرێ، ئەگەر وانەبوو ئەوا دوورنییە دەوڵەت بە سەرپێچیكردنى یاساى لە قەڵەم بدات، چونكە مافى خۆپیشاندان مافێكى رەها نییە تا هەركەسێك هەستێ‌و سەربەخۆ سازیبكات. بۆیە زۆرجار لە خۆپیشاندانەوە پشێوى دەكەوێتەوەو مافى كەسانى دى تیادا پێشێلدەكرێ.. پێویستە ئەو كەسانەى داواى مۆڵەتى خۆپیشاندانەكە دەكەن، لیژنەی سەرپەرشتی بن‌و بەئاشكراو بە روونى مەبەستى خۆپیشاندانەكە رابگەیەنن‌و رێچكە‌و شوێنەكەشى دیاریبكەن‌و لێى لانەدەن. پێویستە دەوڵەتیش مۆڵەت بە ئاسانى ببەخشێت و ئەوسا ئەركى ئاسایش‌و پۆلیس پارێزگاریكردنى خۆپیشاندەران‌و خۆپیشاندانەكە دەبێت نەك گرتن‌و راوەدونانیان. 
دەوڵەت هەیە رێگا بە كەس نادات خۆپیشاندان لە دژى بكات، بۆیە زۆرجار لە سایەى رژێمە دیكتاتۆرییەكاندا، لایەنە بەرهەڵستكارەكان خۆپیشاندان بە شێوەیەكى نهێنى رادەگەیەنن، چونكە ناڕەزایى دەربڕین لە رێى خۆپیشاندانەوە قەدەغەیە، لەو كاتانەدا شەڕوپێكدادان لەنێوان خۆپیشاندەران‌و پۆلیسدا بەرپادەبێ و هەندێجار چەكیشى تیادا بەكاردێ و كارەساتى گەورەشى لێدەكەوێتەوە. 








راهێنان

ــ تۆ بەشدارى هیچ خۆپیشاندانێكت كردووە؟
ــ پێت خۆشە بەزۆر بتخەنە ریزى خۆپیشاندەرانەوە؟
ــ هەموو دەوڵەتێك رێدەدا ناڕەزایى لەڕێگەى خۆپیشاندانەوە بكرێ؟
ــ ئەگەر كۆمەڵەیەك یان ڕێكخراوێكى سیاسیی كێشەیەكى لەگەلأ لایەنێك 
   یان دەزگایەكدا هەبێ، دەكرێ یەكسەر خۆپیشاندان بكات؟
ــ ئەگەر نا، تۆ كام رێگەیەیان نیشان دەدەیت؟
ــ مەرجە هەموو خۆپیشاندانێك سیاسیى بێت؟
ــ كەس لەئێوە بەشدارى خۆپیشاندانێكى كردووە، دەسەڵاتدارانى 
  شارەكەى لێئاگادار نەكرابێ؟
ــ لە سایەى دەوڵەتە دیكتاتۆرییەكاندا، ئایا رێ بە بەرهەڵستكاران دەدرێ خۆپیشاندان دژ بە رژێمەكەیان سازكەن؟ ئەگەرنا، لەو كاتانەدا چى روودەدا؟











چوارەم: مافى پەنابەرێتى:
هەر لەكۆنەوە كەسانێك لەپێناو پاراستنى خۆیاندا، ناچاربوون لە وڵاتەكەیان هەڵێن‌و پەنا بۆ دەوڵەتانى دراوسێ یان هەر دەوڵەتێكى دى بەرن. هەردوو جەنگى جیهانى و جەنگەكانى پێشتریش كێشەیەكى واى هێنایە ئاراوە، لە جارنامەى جیهانى مافى مرۆڤدا بەندێكى بۆ تەرخان بكرێ.
رۆژانە خەڵكانێك بڕیارى جێهێشتنى وڵاتى خۆیان دەدەن. هەندێكیان لەترسایە, ترس لە ژیانى خۆى‌و ماڵومناڵى. هەندێكى تریش بە ناچارى لەبەر بارى ناهەموارى كۆمەڵایەتى یان ئابوورى ملى ئاوارەیى دەگرنەبەر. گرنگترین مافى هاوبەش لەنێوان سەرجەم پەنابەران‌و خوازیارانى پەنابەرێتى‌و كۆچبەران‌و كۆچپێكەرانی زۆرەملێى ناوخۆ، مافى یەكسانى‌و بە یەكچاو سەیركردنیانە.
پەنابەران لە ئاكامى كەمتەرخەمى و خۆدزینەوەى حكومەتەكانیانەوە لە پارێزگاریكردنى مافە مرۆییەكانیان هەڵدێن. هەندێك لەو حكومەتانە خۆیان پێشێلكارییەكان دەكەن، هەندێكى تریشیان تواناى بەرەنگاربوونەوەى رووداوى پێشێلكارییەكانیان نییە. لەگەلأ ئەوەشدا حكومەت‌و راگەیاندنەكان لەچەند لایەكى ئەم دونیایەدا، پەنابەران وەك گرفت‌و بگرە "تیرۆریست" نیشاندەدەن‌و هەندێكى دیكەشیان بە هەڵاتووى دەستى تیرۆر، یان پێشێلكارییە ناهەموارەكانى مافى مرۆڤیان دەزانن.
تا ئێستا زیاتر لە140 حكومەت، ڕێكەوتننامەى ساڵى (1951)ى نەتەوەیەكگرتووەكانى تایبەت بە بارى پەنابەر كە بە "رێكەوتننامەى پەنابەرێتى" ناودەبرێ، واژۆ كردووە. ئەم رێكەوتننامەیە پێناسەیەكى بۆ پەنابەر داناوەو هەموان لەسەرى كۆكن. ئەویش "پەنابەر كەسێكە لەدەرەوەى وڵاتەكەی خۆیدا دەژى‌و بەهۆى پێناسە یان بیروڕاكەیەوە، لەوڵاتى خۆیدا بەڕاستى تووشى پێشێلكارییەكى زۆرى مافەكانى دەبێ. ناتوانێ بۆ وڵاتەكەى خۆى بگەڕێتەوە، چونكە دەسەڵاتدارانى وڵاتەكەى ناتوانێ یان نایەوێ پارێزگارى لێبكات".
پەنابەر لە گێڕانەوەیدا بۆ وڵاتەكەى، رەنگە رووبەڕووى چەوسانەوە ببێتەوە، بۆیە نابێ پەنابەر بە زۆر بۆ وڵاتەكەى خۆى بگێڕدرێتەوە، ئەوە مافێكى سەرەكى خۆیەتى. تەنانەت گەر كەسێكیش مافى پەنابەرێتیى نەدرابێتێ رێكخراوەكانى مافى مرۆڤ قایل نابن بە زۆر بگێڕێنرێتەوە بۆ وڵاتەكەى خۆى، چونكە رەنگە مەترسى زیندانكردن‌و ئەشكەنجەدان‌و لەسێدارەدان یان سەرەونگومكردنى هەبێ.
پەنابەریش وەك هەموو مرۆڤێكى دى جگە لەوەى گشت مافە مرۆڤییەكانى هەیە، وەك پەنابەرێكیش مافى ترى هەیە، لەوانە:
	نابێ جیاوازیى بكرێت لەگەلأ دانیشتوانی وڵاتەكەدا.
	سەربەستانە پێڕەوى ئایینى خۆى بكات.
	بەڵگەنامەو، پێناسە‌و پاسپۆرتى بپارێزرێ.
	مافى كاركردنى هەبێ.
	شوێنى حەوانەوەو فێركردن‌و بەدەنگەوەچوونى بۆ دابینبكرێ.
	بەهۆى هاتنەناوەوەى نایاساییەوە غەرامە نەكرێ.
	سەربەستى هاتوچۆكردنى هەبێ. 

رێكخراوە نێودەوڵەتییەكان، بۆ دەستەبەركردنى مافى پەنابەرێتى، پێ دادەگرن لەسەر:
	رێ لەكەس نەگیرێ بچێتە وڵاتێكەوە داواى پەنابەرێتى بكات.
	دادوەرییانە هەڵسوكەوتى دیاریكردنى پەنابەرێتییەكەیان لەگەڵدا بكرێ.
	نەگیرێن، تەنیا مەگەر تاوانێكى دیاریكراو بەرەو روویان كرابێتەوە.
	بتوانن پێوەندى بكەن بە خێزان‌و پارێزەران‌و كەسانێكەوە كە وەرگێڕانیان بۆبكەن, ئەو ڕێكخراونەى كارئاسانییان بۆدەكەن، وەك "كۆمسیۆنی باڵاى كاروبارى پەنابەرانى سەر بە نەتەوەیەكگرتووەكان".
	مافە بنەڕەتییەكانى ئابوورى‌و كۆمەڵایەتى‌و رۆشنبیریى، وەك كاركردن‌و فێربوون‌و یارمەتییە كۆمەڵایەتییەكانیان پارێزراوبێ. 
جاڕنامەى جیهانى مافى مرۆڤ لەبڕگەى (1)ى بەندى (14)یدا دەڵا: "هەموو كەسێك كە لە چەوسانەوە هەڵاتبێ، مافى پەنابردنەبەر یان هەوڵدان بۆ پەنابردنەبەر وڵاتێكى دیكەى هەیە." چونكە گەر كەسێك داواى پەنابردن بكات، رەنگە بە راستى پەنابەربێت، بۆیە دەبێ هەموو مافەكانى پەنابەرانى هەبێ، تەنیا مەگەر پەنابەرنەبوونى لێئاشكرابێ.
پێویستە چارەسەرێكى هەمیشەیى بۆ مرۆڤى پەنابەر بدۆزرێتەوە، چارەكەش رەنگە بە تێكەڵبوون‌و گونجانبوونیبێ لەگەلأ خەڵكى ئەو وڵاتەى پەناى بۆ بردووە، یان لەوڵاتێكى دیدا نیشتەجێبكرێ یان بە ئارەزووى خۆى بگەڕێتەوە بۆ وڵاتەكەى خۆى. بۆ ئەمەى دواییان، واتە گەڕانەوەى ئارەزوومەندانە، شەرەفمەندانەو رێزى تەواوى مافە مرۆییەكانى بگیرێ، چونكە مێژوو سەلماندوێتى، نائارامى هەر وڵاتێك وا لە خەڵكەكەى دەكات جارێكى تریش سەر هەڵگرنەوە.

كۆچبەر كێیە؟
هەموو ئەو كەسانەى لەوڵاتانى خۆیان هەڵدێن‌و پەنا بۆ وڵاتانى دى دەبەن، هەر بەتەنیا لەترسى چەوسانەوەو كوشتن نییە، بەڵكو خەڵكانێك هەن بۆ باشكردنى بژێوى خۆیان‌و ماڵ ومنداڵیان روو لەئاوارەیى دەكەن. بە كورتییەكەى كەسانێكن كە لەشوێنێكەوە دەڕۆنە شوێنێكى دى. لەوانەیە ترس یان برسێتى یان مسۆگەركردنى ئارامى و سەلامەتى خاوخێزان ناچاریكردبن كۆچ بكەن، رەنگە هەر بۆخۆشیش وڵاتەكەیان جێبێڵن. لەوانەشە تێكەڵەیەك لەو هۆكارانە پاڵى پێوەنابن. بەوجۆرە كەسانە دەوترێ كۆچبەر.
كۆچبەریش وەك هەموو مرۆڤێكى دى مافە مرۆڤایەتییەكانى وەك، مافى ژیان‌و لەسەر هیچوخۆڕایى نەگرتن‌و ئەشكەنجەنەدان‌و ژیانێكى شایستە بە مرۆڤیان هەیە. چەند پێوەرێكى یاسایى نێودەوڵەتى وا هەن رێك باس لە مافى كرێكارانى كۆچبەر دەكەن، وەك رێككەوتننامەكانى رێكخراوى كارە نێودەوڵەتییەكان. لە1ى تەمموزى (2003)دا رێككەوتننامەى پارێزگاریكردنى سەرجەم كرێكارە كۆچبەرەكان‌و ئەندامانى خێزانەكانیان واژۆكرا. كە ئەوەش دانپیانانێكى گرنگە بەوەى مافى كۆچبەران دەبێ بپارێزرێ.
مەرج نییە كۆچبەر لەوڵاتێكەوە بچێت بۆ وڵاتێكى دى، بەڵكو رەنگە لەشوێنێكى وڵاتەكەیەوە بچێتە بەشێكى دى هەمان وڵات. جیاوازى نێوان پەنابەر‌و كۆچبەرى ناوخۆ، كۆچبەرى ناوخۆ لەلایەكى وڵاتەكەى خۆیەوە دەچێتە لایەكى دى، بەڵام پەنابەر دەبێ سنوورى نێودەوڵەتى وڵاتەكەى خۆى تێپەڕێنێ. زۆرجار كۆچبەر وەك پەنابەر، لەدەست شەڕوشۆڕ یان پاكتاوكردنى ڕەگەز یان چەوسانەوە ئاینییەكان یان برسێتى، هەڵدێ.
خەمڵاندنەكانى ساڵى (2003) بوونى (175) ملیۆن كۆچبەر لەدنیادا ڕادەگەیەنێ، ئەویش لە (2,8%)ى دانیشتوانى دنیایە كە ئێستا بە (6,3) ملیار مرۆڤ مەزەنە دەكرێ. نزیكەى (10,4) ملیۆن پەنابەریش لەدنیادا هەیە، واتە خۆى لە (0,17%)ى دانیشتوانى دنیا دەدا. ئێستا ژمارەى كۆچبەرە ناوخۆییەكانیش خۆى لە (25,8) ملیۆن كەس دەدا، واتە لە (0,4%) دانیشتوانى دنیایە.
زۆربەى پەنابەران‌و كۆچبەرە ناوخۆكان لەهەردوو كیشوەرى ئاسیاو ئەفەریقادان كە هەردووكیان پێكەوە (9,2) ملیۆن پەنابەرو (18,1) ملیۆن كۆچبەرى ناوخۆیان لەخۆگرتووە. 



راهێنان
ــ  مافى پەنابەرێتى چییە؟
ــ پەنابەر كێیە؟
ــ چەند جۆر پەنابەر هەیە؟
ــ ئێستا پەنابەرێتى بۆتە گرفتى دونیا یان نا؟
ــ كەسى پەنابەرت هەیە؟
ــ ئەگەر هەتە هۆى پەنابەرێَتییەكەى دەزانى؟
ــ لەوانەى دەیانناسى هەموو لە ترسى گیانى خۆیان هەڵاتوون یان 
  هۆكارى دى هەیە بۆ هەڵاتنیان؟
ــ بڵێى هەر كەسانى سیاسى لە ترسى گیانى خۆیان هەڵبێن؟
ــ ئایا گەیشتوویتەتە بارێكى وا بیر لەپەنابەرێتى بكەیتەوە؟
ــ هەموو ئەوانەى وڵاتەكانیان جێدێڵن، بە پەنابەر دادەنرێن؟
ــ ئەگەرنا، چ جۆرە وڵات بەجێهێشتنى دى هەیە؟
ــ ئەگەر بارێكى ناهەموار لەوڵاتێكدا بێتەئاراوە، یەكێك وەك هەموو دانیشتوانى وڵاتەكە، ناهەموارێتى وڵاتەكەى پاڵى پێوەنابێ هەڵبێ، جۆرى پەنابەرى كەسێكى وا چییە؟
ــ مەرجە كۆچبەر لەوڵاتێكەوە بچێتە وڵاتێكى دى؟








پێنجەم: مافى وەدەستهێنانى پلەوپایە:
هەموو كەسێك، بەپێى یاساو رێساى وڵاتەكەىو تواناو لێهاتوێتى خۆى بۆ وەرگرتنى پلەوپایە، مافى كێبەركێكردنى هەیەو نابێ؛ رەگەز، توخم، نەتەوە، ئایین، زمان، رەنگ یان بیروڕا، لە وەرگرتنى پلەوپایە راگەیەنراوەكاندا رێگریبن. مرۆڤ لە هەر شوێنێك‌و بە هەر زمانێك‌و لە هەر نەتەوەیەك‌و هەر ڕەنگێكى هەبێ‌و خاوەنى هەر بیروڕایەكبێ، وەك مرۆڤ مافى وەرگرتنى كارى گونجاوو شیاو بە خۆیى دەبێ، زیاتر ئەوەش لەسیستمێكى دیموكراسیدا پەیڕەو دەكرێ. لە وڵاتێكدا بۆ هەر پۆستێكى دیاریكراو كەسانێك لەسەر بنەماى هەر پێوەرێك دابنرێ، جگە لەهاوڵاتى بوون‌و ئەو مەرجە یاساییانەى پێویستە لەكەسەكەدا هەبن، پێشێلكردنێكى دیارو ئاشكراى مافى مرۆڤە، چونكە نایەكسانى دێنێتە كایەوە.. ناكرێو نابێ پلەوپایە وەرگرتن بە بیروڕاو پێوەندى كەسانێكەوە بەندبێ كە خاوەن دەسەڵاتبن، چونكە ئەگەر وابێ ئەوا لە لایەك جیاوازى لە نێوان مرۆڤەكاندا دەكرێو لەلایەكى تریشەوە هاندانى خەڵكییە بۆ چوونە ناو حیزب‌و رێكخراوەكانى دەسەڵاتدارانەوە، كە ئەوەش پێشێلكارییەكى بەندى (20)ى جاڕنامەى جیهانى مافى مرۆڤە: "1ــ هەموو كەسێك مافى ئازادى‌و بەشداربوونى كۆمەڵە‌و دەستەو تاقمە ئاشتیخوازەكانى هەیە. 2ــ نابێ هیچ كەسێك ناچارى چوونە ریزى هیچ كۆمەڵەیەك بكرێت". 
چەند بەندێكى ترى جاڕنامەى جیهانى مافى مرۆڤ بایەخى بەم لایەنە داوە؛ "هەموو كەسێك بەبێ جیاوازى مافى مووچەى چوونیەكى لەكارى چوون یەكدا هەیە" ئەمەشیان بڕگەى دووەمى بەندى (23)یە، بڕگەى یەكەمى بەندى (21)یش دەڵا "هەموو كەسێك چوونیەك مافى وەرگرتنى كار‌و فەرمانبەرییە گشتییەكانى لەوڵاتەكەیدا هەیە." كەئەویش هەمان مەبەست دەگرێتەوە… بە شێوەیەكى گشتى، ناكرێ پلەوپایە، لەبەر هەر جۆرە پێوەندییەكى كەسەكە بە دەسەڵاتەوە، لەچەند كەسێكى دیاریكراودا پاوان بكرێت. 
راهێنان
ــ ئایا كارامەیى بە مەرجێكى سەرەكى كێبەركێكردنى وەرگرتنى پۆستێكى دیاریكراو دادەنرێ؟
ــ "هەموو كەسێك مافى كاركردن‌و ئازادى هەڵبژاردنى كارى لەسایەى مەرجگەلێكى رەواو ماقوڵدا هەیە، هەروەها مافى پاراستنى لە بێكارى هەیە." ئەوە دەقى برگەى یەكەمى بەندى (24)ى جاڕنامەى جیهانى مافى مرۆڤە. ئەو دەقە مافى وەدەستهێنانى پلەوپایە دەگرێتەوە؟ روونیبكەرەوە.

شەشەم: مافى گەلان لە دیاریكردنى چارەنوس‌و مافی كەمە نەتەوەكان:
دواى دروستبوونى دەوڵەتى نەتەوە(1)، كێشەى كەمینە بە ڕێكەوت یان بە زۆرە ملە، بە دەوڵەتێكى دیاریكراوەوە لكێندرابێ، سەرى هەڵدا. جیاوازیكردن لەنێوان مرۆڤەكانى یەك دەوڵەتدا، هەستى نایەكسانى لاى كەمینە دێنێتە كایەوەو واى لێدەكات، جگە لەمرۆڤێتییەكەى بیر لە رەچەڵەكى خۆى‌و هۆكارى جیاكارییەكەى بكاتەوەو بەو زۆرو ستەم‌و چەوساندنەوەیە قایل نەبێ كە لێیدەكرێ... بۆیە دواى جەنگی جیهانیی دووەم، هەوڵى چاك بۆ چارەسەركردنى كێشەى كەمایەتییەكان دراو، كارێكیش كرا، لەچوارچێوەى دەوڵەتێكدا بەناوى سەروەریى دەوڵەتەكەوە ئەو كێشەیە پشتگوێ نەخرێ.. كەچى هێشتا داپڵۆسین‌و سەركوتكردنى هەندێكیان بە كێشەیەكى ناوخۆیى لەقەڵەمدەدرێ‌و نایانەوێ هیچ لایەنێك خۆى لەكارى ناهەموارى دەسەڵاتدارە خۆسەپێنەرەكان هەڵقورتێنێ. چەوساندنەوەى ئەو كەمینانە لەلایەن دەسەڵاتدارانەوە، ململانێیەكى خوێناوى خستەوە. هەر ئەوەش وایكرد بایەخ بە مافى چارەنووسى گەلان بدرێ. 
مەبەست لە مافى چارەنوس رەخساندنى زەمینەى ئازادیى گەلە بۆ پێكهاتنى قەوارەیەكى سیاسى و یاسایى و ئابوریى و كۆمەڵایەتى و رۆشنبیریى و كلتوریى، لە چوارچێوەى دەوڵەتێكى سەربەخۆ، یان لە ناو دەوڵەتێكى دیاریكراودا بێت.. 
چەندین ڕاگەیاندن لەو ڕووەوە دەرچوو؛ لەوانە راگەیاندنى ویڵسن, دوای جەنگی جیهانیی یەكەم، ئەڵمانیا بەمەرج خۆى بەدەستەوەدا، لە (5/11/1918)دا ویلسن پەیمانی دا، ویلاتەیەكگرتوەكانی ئەمریكاو هاوپەیمانەكانی بە پیشنیازەكانی ئەڵمانیا قایلبن. بڕیاربوو بنەماى كارەكە چواردە خاڵەكەی ویلسن بێت. لە وتارە چوار بەشە سەرەكییەكەی ولسنى ساڵی 1918 دەڵێت:   
"نابێ هیچ جۆرە بەشدارییەك هەبێت. هیچ زیانێك بە هۆى سزادانەوە هەبێت. نابێ خەڵكی لەڕێی كۆنفرانسێكی نێودەوڵەتییەوە لە دەسەڵاتێكەوە بدرێنە دەسەڵاتێكی دى . دەبێ رێز لە ویستە نیشتیمانییەكان بگیرێت، دەبێ گەلان قایلبن بەو دەسەڵاتەى بەسەریاندا دەسەپێنرێت. چونكە - مافی چارەنووس- زاراوەیەكی بێ واتا نییە".
راگەیاندنى ئەتڵەسى "ڕۆزفلت"(1)ى سەرۆكى ویلایەتە یەكگرتووەكانى ئەمەریكاو سەرەك وەزیرانی بەریتانیا وینستۆن چەرچلأ، ساڵی (1941) بڕیارێكی هاوبەشیان دەركرد كە تێیدا ئەو پرنسیپانەیان ئاشكرا كرد كە ئەم دوو دەوڵەتە لەدوای روخانی رژێمی نازی لە ئەڵمانیا بۆ بەدیهێنانی جیهانێكی ئاشتیخوازو كۆمەڵایەتی بریاربوو  پراكتیزە بكرێت. ئەم پرەنسیپانەش بریتی بوون لە:

1) چوار ئازادی بنچینەیی: ئازادبوون لە برسێتی، لە ترس، ئازادی رادەربڕین‌و ئازادی ئایین.  
2) بەدیهێنانی مافی چارەنووس لەگشت مەسەلە سەرەكیەكانیدا
3) مافی گشت گەلان بۆ هەڵبژاردنی جۆری ئەو حكومەتەی كە ئەوان بۆ داڕشتنی شێوەی ژیانیان پێویستیان پێیەتی.
4) ئازادیی بازرگانی و پێكەوە كاركردنی ئابووریی لە نێوان سەرجەم نەتەوەكاندا
5) ئاشتی و سەلامەتی بۆ گشت دەوڵەتان
6) ئازادی هاتوچۆی پاپۆڕ لە دەریاكاندا
7) وازهێنان لە بەكارهێنانی چەك و دامەزراندنی سیستمی ئارامی و سەلامەتی هەمیشەو راماڵینی چەك لەو نەتەوانەی كە ئاشتی دەخەنە مەترسییەوە. بۆ هەمان مەبەست (ویلسن)یش لە جەنگی یەكەمی جیهانی (14) خاڵی خستە روو. بەڵام هیچ هێزێكی سەربازیانە و یاساییانە لە پشتیەوە نەبوو بۆ جێبەجێكردنی ئەم بڕیارانە.
دواى دامەزراندنى رێكخراوى نەتەوەیەكگرتووەكان، رێكخراوەكە بۆ بەدیهێنانى چارەنووسیان، رەوایى بەخەباتى گەلان دا، كەچى زلهێزەكانى دونیا بیانووى جۆراوجۆریان بۆ كۆسپ خستنە رێى وەرگرتنى ئەو مافەو سەركوتكردن‌و نەهێشتنى شۆڕشە ئازادییخوازەكان دەهێنایەوە.
بۆ چارەسەرى كێشەى گەلان‌و كەمە نەتەوەكانیش رێكخراوى نەتەوەیەكگرتووەكان چەندین بڕیارى دەركرد، وەك بڕیارەكانى (1803)ى كۆمەڵەى گشتى، كە لە (14/12/1962) دەرچوو، تایبەتبوو بە مافى وڵاتان بۆ كەڵكوەرگرتن لە سامانە سروشتییەكان، بڕیاری (1514)ى كۆمەڵەى گشتی ساڵى (1960)ى تایبەت بە سەربەخۆیدانى گەلان‌و وڵاتانى ژێر دەستە كە بە بڕیارى (لەناوبردنى ئیستیعمار) ناسراوە. تێیدا مافى چارەنوسى گەلان بە جۆرێك كە دیاریكراوە، ئازادانە بتوانن پێگەیەكى پتەوى سیاسیانە دروست بكەن‌و گەشە بە ئابورییان بدەن‌و مافی كۆمەڵایەتىور ۆشنبیریى دەستەبەر بكەن، بریارى (2955)ى كۆمەڵەى گشتى لەساڵى (1972) تایبەت بە رەوادان بە خەباتى چەكدارانەى گەلان بۆ بەدەستهێنانى مافى چارەنوس).
ئەم بڕیارانە سیاسەتى داگیركردن بە هەموو شێوەكانییەوە قەدەغەكردووە‌و خستوونیەتە خانەى تاوانەوەو رەواییشى بە خەباتى هێنانەدى مافى چارەنووس داوە ":
1ــ هەموو گەلێك مافى دیاریكردنى چارەنووسى خۆى هەیە‌و بەپێى ئەو مافە بۆى هەیە بە ئازادى بڕیار لەسەر قەوارەى سیاسیانەى خۆى بدات‌و ئازادانە درێژە بە گەشەكردنى ئابووریى كۆمەڵایەتىو رووناكبیریى بدات.
 2ــ هەموو گەلێك بۆهێنانەدى ئامانجە تایبەتییەكانى، دەتوانێ بە ئازادى رەفتار لەگەلأ سامان‌و داهاتە سرووشتییەكانى خۆیدا بكات، بێئەوەى لە هیچ پابەندییەك لابدات كە لە هاوكاریى ئابووریى دەوڵەتان پەیدا دەبێت‌و لەسەر بنەماكانى سوودى هاوبەش دامەزراوەو نابێ بەهیچ شێوەیەك هیچ گەلێك لە هۆ تایبەتییەكانى ژیانى بێبەش بكرێت." ئەوە دەقى بەندى یەكەمى، بەڵێنى نێودەوڵەتى تایبەتى مافە مەدەنی‌و سیاسییەكانە، كە بە بڕیارێكى كۆمەڵەى گشتى، متمانەى پێدراوە... 
لەوانەى سەرەوەوە لامان ئاشكرا دەبێت كە بەدەستهێنانى مافى چارەنووس رەوایەو ناكرێ بە مەسەلەیەكى ناوخۆیى دابنرێو لە چوارچێوەى سەروەریى دەوڵەتێكدا سەیربكرێ، بەڵكو مەسەلەیەكى نێودەوڵەتییەو لەكۆنگرەى دەوڵەتە بێلایەنەكانى ساڵى 1964دا، كە لەقاهیرەى پایتەختى میسر بەسترا، دان بە رەوایەتیى تێكۆشانى گەلانى بندەستدا نراوەو نوێنەرانى بزووتنەوەكانیش بە نوێنەرانى گەلەكانیان دادەنران. لە كۆنگرەى جەزائیرى ساڵى (1973)یشدا بە هەمان شێوە ئەم كارە دووبارە كرایەوە. هەر لەو ساڵەدا، كۆمەڵەى گشتى نەتەوەیەكگرتووەكان بە بڕیارى (3013) رەوایى هەولأ‌و تێكۆشانى گەلانى راگەیاند كە دژى داگیركەران و دەسەڵاتى بێگانەو رژێمە ڕەگەزپەرستەكان دەیانكرد..


راهێنان

ــ ئایا ئەو كۆنگرەو بڕیارانەى سەبارەت بە مافى چارەنووس دەرچوون، بە كردەوە هیچ كاریگەرییەكیان هەبوو؟
ــ ئایا چارەنووسى گەلان لەكام خانەى مافەكانى مرۆڤدا خۆى دەبینێتەوە؟
ــ ئایا جیاوازى هەیە لەنێوان مافى كەمە نەتەوەكان‌و مافى گەلان؟


















 
ڕیفــرانـدۆم 

   ڕیفراندۆم لە بنەڕەتدا وشەیەكی یۆنانیە بە مانای پرسی میللەت یان گەل دێت، لە سیستەمی دیموكراتی ڕاستەوخۆی كۆنی یۆنانی بەكارهاتووە . 
ڕیفراندۆم مانای گەڕانەوە بۆ ڕای گشتی و بۆچوونی تەواوی خەڵك دەگەیەنێت، هاوكات بە دیموكراتی ڕاستەوخۆش ناوی دەبرێت, لە سەردەمی یۆنانییەكان دیموكراتی هەر شێوازی ڕاستەوخۆی هەبووە و خەڵك لە گۆڕەپانەكان  كۆبوونەوە و بڕیاریان داوە، بەڵام بەهۆی زۆربوونی خەڵك و تەشەنەسەندنی كۆمەڵگەكان، لە ساڵی 1790ی زاینی بۆ یەكەم جار ڕیفراندۆم لە شاری نیس و ساڤۆی بەشێوەیەكی ڕاستەوخۆ بۆ خەڵك ئەنجام دراوە، خەڵكی ئەو دوو ناوچەیە سەرپشك كراون لەوەی دەنگ بە چوونەپاڵى ناوچەكانیان بۆ نێو فڕەنسا بدەن، یان بە پێچەوانەوە ڕەتی بكەنەوە، دواتریش لە هەرێمی سانت گالن لە 1831 لە سویسرا ئەنجام دراوە و لە زۆرێك لە وڵاتانی دیكەى جیهان ئەنجام دەدرێ.
ئەم پرۆسەیە بەسەر چەند جۆرێك دابەش دەبێت، بەشێكیان پێویستە بەكاروباری ناوخۆی وڵاتەكان، وەك دەنگدان و هەمواری دەستوور یان دیاریكردن و یەكلاكردنەوەی سنورەكان، یان جیابوونەوەی ناوچەیەك لە نێو وڵاتێك و ڕاگەیاندنی دەوڵەتی خۆی، یان چوونەپاڵ وڵاتێكی تر، بەگشتی لەسەر پرسە چارەنووسساز و گرنگ و هەستیارەكان ڕیفراندۆم ئەنجام دەدرێ، لێرەدا تیشك دەخەینە سەر ڕیفراندۆم بۆ دیاریكردنی پرسی مافی چارەی خۆنووسین، زۆربەی زۆری ڕیفراندۆمەكانیش لە جیهاندا تەنیا دەنگدانە بە دوو بژاردە كە بریتین لە "بەڵێ" و "نەخێر".
چەمكی مافی چارەی خۆنووسین سەرەتا لەلایەن وۆدرۆ ویلسۆن سەرۆكی ویلایەتە یەكگرتووەكانی ئەمەریكا بەكار هێنرا لە كاتی جەنگی جیهانی  یەكەم  و ئێستاش چەمكێكە لە یاسای نێودەوڵەتی، مانای بەخشینی ماف بە گەلان بۆ دیاریكردنی چارەنووسی سیاسی و ئابووری و كۆمەڵایەتیی خۆیان دەگەیەنێت، دوای جەنگی یەكەمی جیهان و لەمیانەی ڕێككەوتننامەی ڤێرسای بەوردی ناوی هێنرا و ڕەنگی دایەوە، تا گەلانی ژێر دەستی ئیمپراتۆرییەتەكانی نەمسا ــ هەنگاریا و ئەڵمانیا مافی چارەنووسی خۆیان دیاریبكەن، سەرەتا لە كیشوەری ئەوروپا بە چڕی ئەم بابەتە بڵاو بووەوە و كاری لەسەر كرا، دوای جەنگی دووەمی جیهانیش ئەو چەمكە لە ئاسیا و ئەفریقا بڵاوبووەوە و زۆرێك لە گەلانی جیهاندا لە ڕێی ئەو مافەوە لە چنگی داگیركەرانی ئەوروپایی ڕزگاریان بوو.

- 	ئەو وڵاتانەی ڕیفراندۆمی مافی چارەی خۆنووسینیان ئەنجام داوە:
    نەتەوە یەكگرتووەكان ڕیفراندۆمیان كردە ئامڕازێكی هاوچەرخ‌ و سەردەمیانە بۆ پێگەیشتنى میللەتانی ژێر دەستەى چەپۆكی داگیركاران، لەهەمان كات وەك جۆرێك لە پاراستنی شكۆی وڵاتانی كۆڵۆنیاڵیزم ( دەوڵەتە ئیستعمارییەكان ) كەوا بەشێوەیەكی ئاشتیانە و دیموكراتیانە مافی گەلانی ژێردەستەیان قبوڵ كردووە.
داتا و ئامارەكان ئەوە دەردەخەن كە تا ئێستا لە جیهاندا 109 وڵات و گەل و گرووپی ئیتنی جیاجیا ڕیفراندۆمیان بۆ جیابوونەوە لە وڵاتی یەكەم و گەیشتن بە سەربەخۆیی خۆیان ئەنجام داوە، لەو ڕێژەیەش تەنیا پێنج دانەیان كەوتوونەتە پێش‌ ساڵی 1945 و ئەوانەی تر سەرجەمیان لە دوای وەستانی جەنگی دووەمی جیهان و هەڵوەشاندنەوەی داگیركاری وڵاتانی ئەوروپا لە وڵاتانی ئاسیا و ئەفەریقا ئەنجام دراوە و گەلان سەربەخۆیییان لە داگیركاران وەرگرتووە، یان لە وڵاتی یەكەمیان جیا بوونەتەوە، بەڵام ئەمە لە كاتێكدایە دوای جەنگی یەكەمی جیهانیش، لە ئەوروپا زۆرێك لە ئیمپراتۆرەكان لە یەكتر هەڵوەشانەوە و ئەوانەی پێشتر دەسەڵاتی خۆبەڕێوەبەرییان هەبوو و ئیمپراتۆرەكان خستیانە سەر سنورەكانیان دووبارە گەڕانەوە بۆ گەیشتن بە مافی سەربەخۆیی خۆیان و دەوڵەتیان ڕاگەیاند.
هەروەها لەو 109 ڕیفراندۆمەی ئەنجام دراون، 90 لەو ڕیفراندۆمانە لەلایەن وڵاتانی دنیاوە دانیان پێدانراوە و 17یان دانیان پێدانەنراوە ، هەرێمی كەتەلۆنیاش لە 17 ئەیلوول/ سێپتێمبەری 2017 بۆ جاری دووەم ڕیفراندۆمیان ئەنجامدا و بژاردەی جیابوونەوە لە ئیسپانیا خستە بەردەم خەڵكی ناوچەكە، لە سكۆتلاندیش هەمان بژاردە بۆ سەربەخۆیی هەیە ، بە فەرمی لە 2018  دوورگەیەكی ژێر دەستی فەڕەنسا لە نێو زەریای ئەتڵەسی بەناوی "نیوكالیدنیا" ڕیفراندۆم بۆ ڕزگاربوون و سەربەخۆیی ئەنجام درا.

- 	وڵاتان چۆن ڕیفراندۆم و مافی چارەی خۆنووسینیان ئەزموون كرد:
    بۆسنە و هەرسك، لە ئەنجامی هەڵبژاردنی 1990 سێ حزبی ئیتنی جیاجیا زۆرینەی كورسییەكانی پەرلەمانی ئەو وڵاتەیان بردەوە، لەو كاتەشدا هەریەك لە سلۆڤینیا و كڕواتیا هەوڵی هاتنەدەرەوە لە وڵاتی یوگسلافیایان دەدا و كاریان بۆ سەربەخۆیی خۆیان دەكرد، ئەمەش بۆسنە و هەرسكی تووشی هەڵوێستێكی شەرمهێنەر كردبوو، هەرسێ حزبەكە هاوپەیمانییان بۆ ڕووخانی حوكمی یوگسلافیا پێكهێنا، بەڵام لە پرسی مانەوە لە نێو یوگسلافیا و دەرچوون و سەربەخۆبوون دابەشبوون لە نێوانیان دروست بوو، سربییەكان دژی سەربەخۆیی وەستانەوە و هەریەك لە بۆسنی و كڕواتییەكانی نێو ئەو وڵاتەش پشتیوانی سەربەخۆییان دەكرد، دواتر لە تشرینی یەكەم/ ئۆكتۆبەری 1991 ڕیفراندۆم بۆ جیابوونەوە لە یوگسلافیا و سەربەخۆیی ئەنجام درا، زۆرینەی هەرە زۆری سڕبیەكانی ئەو وڵاتە بەشداری ڕیفراندۆمیان نەكرد و بایكۆتیان كرد، ڕێژەی بەشداریی دەنگدەران گەیشتە 64% و 99% ئەو ڕێژەیە دەنگیان بۆ سەربەخۆیی دا، لەو ڕێگەیەوە بۆسنە و هەرسك سەربەخۆیی خۆی بەدەست هێنا. جگەلە بۆسنە و هەرسك، بەشی زۆری وڵاتانی ڕۆژهەڵاتی ئەوروپا سەربەخۆیییان لە ڕێگەی ڕیفراندۆم و جێبەجێكردنی مافی چارەی خۆنووسین وەرگرت، بەتایبەت وڵاتانی لاتڤیا و لیتوانیا و ئۆكرانیا و مەكدۆنیا و سلۆڤینیا و كرواتیا و كۆسۆڤۆ لە سۆڤیەت و وڵاتی یوگسلافیا و وڵاتانی تر جیابوونەتەوە و ئێستا سەربەخۆیی تەواویان هەیە و لە نێو كۆمەڵگەی نێودەوڵەتی دانیان پێدراوە.
لە كیشوەری ئەفریقا، هەریەك لە جەزائیر و جیبۆتی و سەنیگال و چاد و كامیرۆن و باشووری ئەفریقا و كۆنگۆی دیموكرات، كۆمۆرۆس، غینیا، مەدغشقەر، مالی و مۆریتانیا، ئەریتریا و باشووری سوودان و زۆرێك لە وڵاتانی تری ئەو كیشوەرەش لە ڕیفراندۆمدا لە چنگی داگیركەران جیا بوونەتەوە.

-	ئایا ڕیفراندۆم پێویستی بە پەرلەمانە؟
    ئەزموون و مێژووی وڵاتان وەڵامی ئەو پرسیارە بە ڕوونی دەدەنەوە، زۆربەی هەرە زۆری ئەو وڵاتانەی بە ڕیفراندۆم لە وڵاتی یەكەم جیا بوونەتەوە و سەربەخۆیی خۆیان ڕاگەیاندووە، زۆریان پەرلەمانیشیان هەبووە، بەڵام لە بڕیاردان بۆ سازكردنی ڕیفراندۆم و دیاریكردنی مافی چارەی خۆنووسین، ئەو بڕیارە لەلایەن پەرلەمانەوە نەدراوە، بەڵكو لەلایەن سەركردەكانی ئەو گەلانەوە دراوە و بە وردی و خێرایی كاری لەسەر كراوە و دەرفەتەكان قۆزراونەتەوە و ڕیفراندۆم سازكراوە.
   هۆكاری نەگەڕانەوەی گەلانی جیهاندا لە ساتی ئەنجامدانی ڕیفراندۆم مانای حساب نەكردن بۆ پەرلەمان، لێك نادرێتەوە و بە دژایەتیكردنی دیموكراسیش ناوزەد نەكراوە لە مێژووی هیچ گەلێكدا، تاكە هۆكار ئەوەیە كە دۆخی ئەو گەلانەی خاكەكەیان بە وڵاتی ترەوە لكێنراوە، لە سەروبەندی پرۆسەی ڕیفراندۆم و مافی چارەی خۆنووسین، لە جەنگ و ململانێی قورس بوون، لەو كاتانەدا گەڕانەوە بۆ پەرلەمان و دەنگدان لەسەر ئەو پرسانە بەگوێرەی ڕێوشوێنە یاسایییەكان، كاتی زۆری لە كیس دەبردن و دەرفەتەكان ئەگەری لەبارچوونیان زیاتر دەبوو.
جەزائیر و باشووری سوودان، وڵاتانی تری كیشوەری ئەفریقا و ئەوروپا و ئاسیا، زۆربەیان بەهەمان ڕێگەدا ڕۆیشتوون و بێ گەڕانەوە بۆ پەرلەمان، بڕیاریان داوە و دواتریش سەربەخۆیی خۆیان ڕاگەیاندووە، هۆكاری نەگەڕانەوەش بۆ پەرلەمان جگە لە جەنگ و گرژی و ململانێ، لە رووی كردەییەوەش كارێكی باش نەبووە، چونكە وڵاتی یەكەم كە ئەو گەلە و نەتەوەیە  دەیەوێت لێی جیا ببێتەوە، دەستوەردانی لە پەرلەمان دەكرد و دەیكردن بە دوو بەشەوە، وەك ئەوەی لە بۆسنە و هەرسك ڕووی دا وسەركردەی ئەو گەلانە ژیرانە بیریان كردووەتەوە، مرۆڤ بوونەوەرێكی تەماحكارە، ئەگەر ئەم پرسە بنێرنە پەرلەمان و وڵاتی یەكەم كە دژی ڕیفراندۆم و جیابوونەوەی گەلەكەیەتی لە چوارچێوەی سنووری وڵاتەكەی، ڕەنگە بەپلە و پایە خستنە بەردەم پەرلەمانتاران، بەشی زۆریان دژی ئەو پرۆسەیە بن و بەمەش هەرەس بە دەرفەتەكان دێنێ و تاكەكانی ئەو گەلە بە تەواوی هیوابڕاو دەكات.
ریفراندۆم و سەربەخۆیی مافێكی سەرەتایی هەموو نەتەوە و گەلێكی ئازادیخوازە بە تایبەت بۆ نەتەوەیەكی وەكو كورد كە خاوەنی زیاتر لە 40ملیۆن كەسە و خاوەنی چەندین ساڵەی خەبات و قوربانیدانە بۆ تێگەشتن و قسەكردن لەسەر بابەتێكی گرنگ و چارەنوسسازی وەكو ڕیفراندۆم و بۆ یەكلاكردنەوەی پرسێك كە زیاتر لە سەدەیەك  خەبات و تێكۆشان و هەموو ڕێگا ئاشتی و شەڕی تێدا تاقیكراوەتەوە و دروشمی سیاسی و هزری زۆرێك لە حیزبە سیاسییەكانی كوردستان بووە، هاوكات ئەم دوو چەمكە (ڕیفراندۆم و سەربەخۆیی) تەواوكەری یەكترن و پەیوەندیەكی پتەویان بەیەكەوە هەیە. هەرچەندە سەدەی بیستویەك بە یەكێك لەو سەدانە ئەژماردەكرێت كە زۆرترین نەتەوە دەوڵەتی سەربەخۆ ڕادەگەیەنن، بەڵام هاوكات زۆرێك لە سیاسەتمەدار و بیرمەندەكان باس لە دروستبوون و دامەزراندنی دەوڵەت (یاخود هەرێمی) سەربەخۆ دەكەن لە كات و دەرفەتی گونجاودا، و هاوكات پێناسەی كاتی گونجاو دەكەن بە ڕەخساندنی زەمینەسازی ناوخۆیی و هەرێمی و نێودەوڵەتی لەلایەك، لەلایەكی ترەوە باس لە چۆنێتی پاراستنی سنوری رامیاری و جوگرافی و دابینكردنی ئابووریەكی پتەو بۆ ئەو هەرێم و دەوڵەتە دەكەن كە بەنیازن سەربەخۆیی ڕابگەیەنن.
هاوكات بەشێك لە هەرێم و ناوچەكان لە جیهاندا زۆر ئاسان دەتوانن ڕیفراندۆم بكەن بۆ سەربەخۆیی و سەربەخۆیی ڕابگەیەنن، بەڵام ئەو كارە ناكەن، چونكە دەزانن بە ئەستەم دەتوانن پارێزگاری لە سەربەخۆیەكەیان بكەن، هەر بۆیە پارێزگاریكردن لە سنور و سەروەری دەوڵەت گرنگترە لە خودی دەوڵەتەكە .
لەم نێوەندەدا هەرێمی كوردستان سەرەڕای بانگەشەی بەردەوامی بۆ ڕیفراندۆم و بەستنەوەی بە دامەزراندنی دەوڵەتی سەربەخۆی كوردستان ، بەڵام ئەگەر لە ڕابردوودا (ساڵی 1991 ، ساڵی 2003 ، ساڵی 2005) بارودۆخی نێودەوڵەتی ڕێگربووبێت یاخود لە هەندێك كات و ساتدا فاكتەرە دەرەكیەكان ڕێگر بووبن لە بەردەم ڕیفراندۆم و ڕاگەیاندنی سەربەخۆیی ، بەڵام لە ئێستادا بە هۆی بەهێزی پێگەی كورد لە ڕۆژهەڵاتی ناوەراست و جیهاندا  لە رووی ئابوری و سیاسی و بە‌رەنگاربوونەوەی دژ بە تیرۆر بووە هۆی دروستبوونی گوتارێكی سیاسی یەكگرتوو كە هەموویان بە تایبەتی سەركردە سیاسیەكان كۆكبوون لەسەر ئەوەی ئەنجامدانی ڕیفراندۆم  لە باشوری كوردستان پێویستێكی میژوویە مافی چەندین ساڵەی خەباتی گەلی كورد بووە  بۆیە سەرۆكی هەرێمی كوردستان بەرێز ( مسعود بارزانی ) بە هەماهەنگی تەواوی سەركردە و لایەنە سیاسیەكان بە گەرانەوە بۆ میللەتی كورد  بە كۆرا بڕیاردرا كە  25 /9/ 2017 وەكو رۆژێكی مێژوویی دیاریكرا بۆ ئەنجامدانی ڕیفراندۆم بە ئامانجی سەربەخۆیی كوردستان و 15/9/ 2017 پەرلەمانی كوردستان كۆبوونەوەیەكی نائاسایی و تایبەت بە ڕیفراندۆم و مافی چارەی خۆنووسین ئەنجامدا و دوای گفتوگۆی ئەندامەكان بە زۆرینەی دەنگ پرسی ڕیفراندۆم پەسەندكرا. لەم ڕۆژە گەلی كوردستان بەجۆش و خرۆشەوە چونە سەر سندوقی دەنگدان  لە پرۆسەیەكی دیموكراسی دا زیاتر92% دەنگیان بە بەلێ دا  بۆ سەربەخۆیی كوردستان .


چالاكی 1
بنەما سەرەكییەكانی سەربەخۆییبوونی میللەتان چییە؟ ڕاپۆرتێك لەگەڵ هاوپۆلەكانت ئامادەبكە.

چالاكی 2
كۆماری كوردستان لە مهاباد ساڵی چەند سەربەخۆیی ڕاگەیاند و هۆكاری بەردەوام نەبوونی چی بوو ؟

چالاكی 3 
لێك چووەكانی ڕیفراندۆم لە نێوان هەرێمی كوردستان و هەرێمی كەتەلۆنیا چییە ؟

چالاكی 4 
 سەرۆك مسعود بارزانی پێشەنگی سەرەكی بوو لە بڕیاردانی ڕیفراندۆم لە كوردستان‌ ئەم وتەی بەڕێزیان بخوێنەوە ( ئێمە بە بڕیاری گەل ڕیفراندۆم ئەنجام دەدەین ) ڕاڤەی ئەم  وتە مێژووییە بكە  ؟ 


ڕاهێنان :
ڕاپۆرتێك لەسەر  ئەم دوو وێنەیە بنووسە :














ڕاپرسی سكۆتلەندا  18 / 9/ 2014

            













وێنەی گردبوونەوە بۆ ڕاپرسی كوردستان 25/9/ 2017       
تـەوەرەى دووەم

مـافە ئـابوریى‌و رۆشـنبیریى‌و كـۆمـەڵایـەتییەكان:
بەوە دەناسرێنەوە كە تەنیا بە یاسا دەستەبەر ناكرێن, بەڵكو پێویستیان بە بارێكى ئابووریى گونجاو هەیە ئەركى دەوڵەت‌و دامەزراوەكانیەتى دەستەبەرى بكات‌و یەكێك لە خەسڵەتەكانیشیان بە تایبەتى مافە ئابووریىو كۆمەڵایەتییەكان ئەوەن كە مافى (پێدانن)و ئەو كۆمەڵە مافانەن كە شێوەیەكى گشتییان هەیەو راستەوخۆ بە ژیان‌و گوزەران‌و گەشەكردنى مرۆڤەوە گرێدراون‌و لە ئاستى جیهانیشدا گرنگى تایبەتیان پێدراوە لە رێگەى بەستنى كۆنگرەكانى گەشەپێدانى مرۆڤ‌و بەستنى پەیماننامەو رێكەوتننامەكان كە گرنگترینیان پەیماننامەى مافە ئابووریى‌و كۆمەڵایەتیىو ڕۆشنبیرییەكانى ساڵى (1966)ى پەسەندكراوە لەلایەن رێكخراوى نەتەوەیەكگرتووەكان كە دەبێت بۆسەرجەم مرۆڤەكان بەبێ جیاوازیى زمان, ڕەگەز, بنەچەى نەتەوەیى, بیروباوەڕ, ئایین, دەستەبەر بكرێن كە ئامانج لێیان خۆشگوزەرانى گشتییە لە كۆمەڵیكى دیموكراتى. 

گرنگترین مافەكان بریتین لە:                                                                 
1- داننان بە مافى كاركردن لە رێگەى رەخساندنى زەمینەى كاركردن كە مرۆڤ خۆى ئازادانە هەڵیدەبژێرێت، ئەركى دەوڵەت دەستەبەركردنى بەرنامەى مەشق پێكردن‌و ئاراستەكردن‌و دابین كردنى ئامرازە تەكنیكى‌و پیشەییەكان‌و داڕشتنى سیاسەتى گونجاو كە گەشەپێدانى ئابووریى‌و كۆمەڵایەتیى‌و رۆشنبیریى لێ بكەوێتەوە . 
2- دابین كردنى مەرجەكانى دادپەروەریى بۆ كار وەك كرێى گونجاو، مەرجى كاركردن بۆ پاراستنى گیان‌و تەندروستى, هەلـى كاركردن, پشوو كاتى كار. 
3- مافى پێكهاتن‌و بوونە ئەندام لە سەندیكاو رێكخراوەكان بە شێوەیەك، ببێتە پاڵنەرێكى بەهێز بۆ دەستەبەركردن‌و پاراستنى بەرژەوەندییە ئابووریى‌و كۆمەڵایەتیى‌و رۆشنبیرییەكان . 
4- پێویستى پاراستن‌و یارمەتیدانى خێزان بەو پێوەرەى كە یەكەیەكى كۆمەڵایەتییە‌و بنەڕەتى كۆمەڵە لە هەموو لایەكەوە، لەوانە ئاستى گوزەرانى گونجاو, دابینكردنى خۆپاراستنەكان بۆ دایك, دابینكردنى خواردن‌و پۆشاك ... هتد. 
5- دابین كردنى پاراستن‌و چاودێرى پزیشكى, كەمكردنەوەى رێژەى مردنى كۆرپە, چاكردنى بارى تەندروستى‌و خۆپاراستن لە نەخۆشییەكان, رێگرتن لە بڵاوبونەوەیان .    
6- مافى تاك بۆ پەروەردەو فێربوون . 
7- مافى تاك بۆ بەشدارى لەژیانى ڕۆشنبیریى‌و سوود وەرگرتن لە پێشكەوتنەكانى زانست‌و پاراستنى شاكارە ئەدەبى‌و زانستى‌و هونەریى‌و داهێنانەكان‌و بەرژەوەندییە ماددى‌و مەعنەوییەكانى. 
8- ئازادى موڵكدارى بۆ مرۆڤ‌و بەكارهێنانى بە شێوەیەكى وا كە لە یاساو دەستوورەكاندا دیاریبكرێت.
ئەم مافانەى خوارەوە چەند مافێكى ئابوریىو كۆمەڵایەتى و رۆشنبیرین:

1- بیمەى كۆمەڵایەتى‌و ژیانى گونجاو:
بیمەى كۆمەڵایەتى، یارمەتییەكە یان مووچەیەكى مانگانەیە، بۆ كەسانێك دەبڕرێتەوە، كە لەبەر هەر هۆیەكبێ كاریان پێناكرێو تواناى پەیداكردنى بژێوى خۆیان‌و ماڵ ومنداڵیان نییە..
ئاستى باشى گوزەران‌و مافى هەبوونى بیمەى كۆمەڵایەتى، هەر رێكەوتننامەى تایبەت بە مافە ئابووریى‌و رۆشنبیریىو كۆمەڵایەتییەكان چارەسەرى نەكردوە، بەڵكو بەندى (22)ى جاڕنامەى جیهانى مافى مرۆڤیش لەو رووەوە دەڵا:"هەموو كەسێكى ئەندامى كۆمەلأ مافى بیمەى كۆمەڵایەتى هەیە، كە لە رێگەى داهاتى میللى و هەرەوەزیى نێونەتەوەیى‌و بەگوێرەى یاساو دەستوور، داهاتى هەر دەوڵەتێك دەبێ مافى ئابووریى‌و كۆمەڵایەتى‌و فەرهەنگى كە پێویستن بۆ نێو‌و ئابڕو‌و گەشەكردنى ئازادانەى كەسێتى، دابین بكرێن." بەندى (25)ى جاڕنامەكە دەڵا: "1ــ هەموو كەسێك مافى ژیانێكى گونجاوى هەیە كە بەشى پاراستنى لەشساغى‌و خۆشگوزەرانى خۆى‌و خێزانى بكات، ئەوەش خۆراك‌و پۆشاك‌و خانوو ‌و چاودێرى پزیشكى‌و خزمەتە كۆمەڵایەتییە پێویستیەكانیش دەگرێتەوە. دیسان مافى بیمەكردنى ژیانى لەكاتى بێكارى‌و لە نەخۆشى‌و پەككەوتەیى‌و بێوە (ژنى‌و پیاوى)‌و پیرى‌و لەدەستدانى ئامرازى ژیان بە هۆى هەلومەرجى دەرەكیى بەدەرن لەدەستەڵاتى مرۆڤ. 2ــ دایكان‌و مناڵان مافى یارمەتىو چاودێرییەكى تایبەتییان هەیە‌و هەموو منداڵانیش ئەگەر بە رێگەى شەرعى یان ناشەرعیى لەدایك بووبن دەبێ هەمان پارێزگاریى كۆمەڵایەتییان هەبێت.". بە پێى ئەو دوو بەندەى سەرەوە، پێویستە هەر كەسێك لەبەر هەر هۆیەك توانای كاری نەبێت، لەڕێى بیمەى كۆمەڵایەتییەوە ژیانى بە رادەیەكى وا مسۆگەر بكرێ كە لەڕێزى كەم نەكاتەوە. 
بیمەى كۆمەڵایەتى‌و ژیانى گونجاو یەكێكە لە مافە ئابووریى‌و كۆمەڵایەتییەكان، كە وەچەى دووەمى مافى مرۆڤى پێدەوترێ لەمافە سەرەكییەكانى مرۆڤەو لێى جیاناكرێتەوە. بە زۆرى بە واتاى یاسایى وشەكە بە مافى كۆمەلأ دادەنرێ نەك تاك. مافە ئابووریىو كۆمەڵایەتییەكان بەپێى سروشت, مانا یاساییەكەى, پابەند بوون, داواكردنى, لەمافە مەدەنى و سیاسییەكان جیادەكرێنەوە، ئەوانەش:
یەكەم: كۆمەڵە مافێكن یەكسەر بە ئەنجام ناگەیەنرێن، بەڵكو بەرەبەرە, چونكە جێبەجێكردنى تەواوەتییان پێویستى بە بەكارهێنانى داهاتێكى زۆرى بەردەست هەیە، جا داهاتەكە هى ناوخۆبێ یان دەوڵەتیبێ، بەوپێیەش بەئاكام گەیاندنى هەنگاوى بەرو دواى گەرەكە.
دووەم: مافى ئابووریى و كۆمەڵایەتى بەشدارییەكى چاك‌و كاریگەرى دەوڵەتى پێویستە، خۆ ئەگەر بۆ بەدیهێنانى مافى مەدەنى و سیاسى، بە زۆرى پێویستى بەوەبێ دەوڵەت شتێك نەكات، بۆ نموونە وەك ئەشكەنجەنەدان، جگە لە وازهێنانى دەوڵەت لێى شتێكى دى ناوێ. بەڵام بۆ نموونە مافى پەروەردەو خوێندن، پێویستى بەهەولأو داهاتێكى زۆر هەیە، كە زۆر لەسەر دەوڵەت دەكەوێ تاجێبەجێ بكرێ. بەگەڕخستن‌و بەدیهێنانى مافە ئابووریىو سیاسییەكانیش، دەبێ راستەوخۆ سەرمایەو داهاتى تەواوى بۆ دابینبكرێ.. 
بەپێى ئەو دوو بەندەى سەرەوەى جاڕنامەى جیهانى مافى مرۆڤ پێویستە لە هەر وڵاتێكداو بە گوێرەى بارى دارایى‌و چۆنێتى ژیانى هاوڵاتیان، ژیانێكى گونجاو بۆ هەر یەك لە هاوڵاتیانى خۆى بێنێتە كایەوە، جا با ئەو هاوڵاتییە تواناى خزمەتیشى نەبێ. دەكرێ دەسەڵاتدارانى وڵاتەكە، بەپێى داهاتى وڵاتەكە، جۆرو رێژەى بیمەكە دیاریبكەن، چ لە رێى داهاتە سروشتییەكانى وڵاتەكەوە بێ یان وەرگرتنى باج یان هەر شێوەیەكى دى كە بە پەسەند بزانرێ.

راهێنان
ــ مەبەست لەبیمەى كۆمەڵایەتى چییە؟
ــ بەروبوومى وڵات بۆ كێیە؟
ــ دەكرێ كەس لەو بەروبوومە بێبەشكرێ؟
ــ مەبەست لەژیانى گونجاو چییە؟
- بیمەى كۆمەڵایەتى جگە لەدابینكردنى خواردن‌و جلوبەرگ چیتر دەگەیەنێ؟
- بیمەى كۆمەڵایەتى هەر بۆ پیرو پەككەوتەیە یان خەڵكى تریش دەگرێتەوە؟  ئەگەر گرتییەوە كامانەن؟
- منداڵى ناشەرعى بیمەی كۆمەڵایەتی‌و چاودێریی كۆمەڵایەتی دەیگرێتەوە؟
2- مافى ژینگەى خاوێن (ژینگەپارێزى):
ژینگە، یەكێكە لە بنەما سەرەكییەكانى بوون‌و پێویستە بۆ بەردەوامى ژیان پارێزگارى بكرێ‌و خاوێن ڕاگیرێ. ژینگە بۆ هەمووانەو بە موڵكى مرۆڤایەتى دادەنرێو بەشى هەموو زیندەوەرێكى پێوەیە. بۆیە مافى خۆمانە داواى خاوێنڕاگرتنى بكەین‌و نەهێڵین بەشێوەیەكى نەشیاو بۆ بەرژەوەندى ئەو كارگەو دەوڵەتانە بەكاربهێنرێ. ژینگە گشت سەرچاوە سرووشتییەكان، "ئاو، هەوا، خاك، دارودرەخت، كانزا، زیندەوەرو هەموو ئەوشتانەش دەگرێتەوە كە لە سەر خاك‌و ژێر خاكدا هەن". هەر یەك لەوانە سەرچاوەیەكى سەرەكى ژیانەو پیسبوون‌و شێواندنیان كارى خراپى بۆ مرۆڤایەتى لێدەكەوێتەوە.. دۆزینەوەى سەرچاوەكانى وزە "هەڵمى ئاو، خەڵوزى بەردین، باروود، كارەبا، نەوت‌و ئەتۆم و... هتد"و بەكارهێنانیان لەبوارە جیاجیاكانى پیشەسازیداو دواتریش لە دروستكردنى چەك‌و گەلێجاریش هەوڵى زلهێزەكانى ئەوكاتەو ئێستا بۆ دەستبەسەراگرتنى ئەو ناوچانەى یەكێك یان چەند سەرچاوەیەكى وزەى تیادایە، شەڕوشۆڕێكى زۆر بەرپادەبێو هەمەجۆر چەكى تیادا بەكاردەهێرێو یەكبینەش سلأ لەدروستكردنى چەكى قورس‌و ناهەموارترو بەكارهێنانیان ناكەنەوە، بێگومان ئەوەش پیسكردنى ژینگەى لێدەكەوێتەوە.. ئەمە جگە لە بەكارهێنانێكى ناڕەواى ئەو دارو درەختە بە بەرو بێبەرانەى ناوچە جۆراوجۆرەكان، كە نەك هەر شوێنەكانیان ڕازاندبۆوە, بەڵكو هاوسەنگییەكیشى لە نێوان ئەو گازانەدا دێنایە گۆڕ كە هەر یەكە بە شێوەیەك لە خزمەتى ژینگەدایە. مرۆڤ هەمەجۆر سوود لە دارودرەخت دەبینێ، لەلایەك سوود لەبەرى بەردارەكانى‌و لەلایەكى تریشەوە بۆ خاوێنى ژینگە‌و ئاو هەواى پاك‌و بەكارهێنانى قەدو لق‌و پۆپییان لەكاتى پێویستدا. بەڵام كاتى بەرپابوونى جەنگە سامناكەكان، لایەنەكانى شەڕ بیانووى سووتاندن‌و تەفروتوناكردنییان دەهێننەوە. باشترین نموونەى زیندووى نزیكیش بڕینەوەو پشتگوێخستنى ئەو هەموو دارودرەختانەى ناوچە جیاجیاكانى عێراق بوو كەڕژێمى ئەو كاتەى عێراق بەبیانووى جۆربەجۆر، زۆربەیانى دەبڕییەوەو لەناوى دەبردن. لە خواروى عێراق بە دەیان هەزار دارخورما بڕرایەوەو لەكوردستانیشدا، چوونە سەر باخ‌و چاودێریكردنیانى لەخاوەنەكانیان قەدەغەكرد، كە بەوەش جگە لە زیانى ماڵى خاوەنەكانیان، هاوسەنگییە سروشتییەكەى ژینگەش لەق دەبوو.
ئەو هۆكارە گرنگانەى كاریگەرێتى زۆریان لەپیس بوونى ژینگەدا دەبێ بریتین لە: 
	زۆربوونى مرۆڤ‌و پەرەسەندنى بازرگانى نێوان وڵاتان وایكردووە هاتوچۆو سەفەركردن بۆتە كارێكى رۆژانەو بەهۆى بەكارهێنانى "ئۆتۆمۆبیل، شەمەنەفەر، پاپۆڕ، فڕۆكە...هتد"، كە هەر یەكە بەشى خۆى وزە بەكاردەهێنێ و ژینگە پیس دەكات‌و لە رووى تەندروستییەوە زیانێكى زۆر بە زیندەوەر، كە مرۆڤ یەكێكیانە دەگەیەنێ.. لە زۆربەى وڵاتانى دونیاى پێشكەوتوودا، كە پیسبوونى ژینگە بۆتە كێشەیەكى گەورەیان، هەوڵدەدەن؛ لەناو شارەكاندا كەمتر ئۆتۆمۆبیل بەكاربهێنن، ساڵانە رۆژێك بۆ لێنەخوڕینى ئۆتۆمۆبیل تەرخاندەكەن، باجى ئۆتۆمۆبیل زیاد دەكەن، دانانى ئۆتۆمۆبیل لە شوێنى تایبەتى خۆیدا گران دەكەن، هانى خەڵكى دەدەن كە تا بتوانن پایسكل لەناو شارەكاندا بەكاربهێنن، هاتوچۆى ئۆتۆمۆبیل لەناوەندى شارەكاندا قەدەغەدەكەن… 
	ڕۆژانە، هەر خێزانە خۆى لە بەرماوەو پیسى ماڵەكەى رزگاردەكات. وەك دەزانین، شارەوانى ئەو پاشماوانە خڕدەكاتەوەو لەشوێنێكى دوورە شاردا، یان دەیانسووتێنێ یان كەڵەكەى دەكات‌و دواتر ئەوەش دەبێتە كێشەیەكى دى پیسكردنى ژینگە.. كاتى سووتاندنى، لەوانەیە گەلێك شتى تیادابێ سووتانەكەى شتى خراپى لێبێتەوەو زیانى گەورە بە تەندروستى بگەیەنێ. بۆیە هەندێ وڵات، لە بەشى خاوێنى ژینگەى شارەوانى شارەكانیاندا، بەخۆڕایى سندوق بەسەر خێزانەكاندا دابەشدەكەن‌و ڕێنماییان دەكەن، تا ئەو شتانەى لەئەنجامى سووتاندنیا جۆرە گازێكى ژەهراوى‌و ترسناكى لێدەردەچێ، بخەنە ئەو سندوقەو رۆژێكیش بۆ كۆكردنەوەیان دیارى دەكرێ، تا بە جۆرێك لە ناوببرێن زیان نەگەیەنێ، ئەو پاشماوەناش كە دەكرێت جارێكى دیكە بەكاربهێرێنەوەو سودیان لێوەربگێرێ جیادەكرێنەوەو دوبارە پاش چاكردنیان بەكاردەهێنرێنەوە، هەندێ وڵاتى سەر دەریا، پیسییەكان دەكەنە دەریاوەو ئەوەش زیانێكى زۆر بەزیندەوەرانى ناو دەریاكە دەگەیەنێ. 
	كارگە پیشەسازییەكان، جگە لەو گازەى لەهەوادا بڵاوى دەكەنەوە، لەناوبردنى پاشماوەكانیشیان، بۆتە گرفتێكى گەورەو پێویستە كارى بۆبكرێ.. 
	بوونى كارگە لە نزیك شارو شارۆچكەو گوندەكانەوە، زیانێكى زۆر بە دانیشتوانى ناوچەكە دەگەیەنێ.
	لە هەموو ئەوانەى سەرەوە گرنگتر، ئەو كارگانەن كە لە بوارى ئەتۆم‌و كیمیاگەریى‌و هەندێ شتى لەو بابەتانەدا كاردەكەن، ئێستا پاشماوەى ئەم كارگانە بوونەتە كێشەیەكى گەورەى مرۆڤایەتیىو چەندین رێكخراو‌و حیزب بۆ رێگرتن لەبوونى ئەو جۆرە كارگانە پەیدابوون. حیزبى سەوز لە زۆربەى وڵاتە ئەوروپاییەكاندا هەیەو بە گژ ئەو كارگەو حكومەتانەدا دەچنەوە كە پاشماوە ترسناكەكانى كارگەكانیان دەخەنە ژێر زەوى یان دەریاوە..
	 لاى خۆشمان، دواى سەیران پاشماوەكان بێكۆكردنەوە لە شوێنە گەشتوگوزارییەكاندا جێدەهێڵن، جار هەیە ئەگەر لەبەر هەر هۆیەك زبڵكۆكەرەوە لەكاتى خۆیدا نەگات، بەشێك لەدانیشتوانى گەڕەك بێئەوەى گوێبدەنە كەس زبڵەكەیان لە كەلاوەیەكى گەڕەكەكە فڕێدەدەن!!
ژینگەپارێزیى وەك مافێكى مرۆڤ، كە لەگەلأ پەرەسەندنى كۆمەلأو پیشەسازیدا سەرى هەڵداوە، گرنگییەكى زۆرى هەیە، چونكە مەسەلەیەكە سەرجەم مرۆڤایەتى دەگرێتەوە. ئێستا بایەخێكى لەڕادەبەدەرى پێدەدرێ‌و تادێت خەڵكى زیاتر بەپیرییەوە دەچن... ئەى تۆ نابیتە یەكێك لەو پشتگیریكەرانە؟     

راهێنان
ــ سەرچاوەكانى پیسكردنى ژینگە كامانەن؟
ــ ئایا لەجەنگە جیهانییەكاندا بەكارهاتوون؟ ئەگەر وەڵامەكەت بەڵێیە، كامیان‌و كێ بەكاریهێناوە؟
- چەكە كۆكوژەكان، دواى بەكارهێنانیان كاریگەرێتییان بۆ سەر وەچەكانى ئایندە دەمێنێ؟

