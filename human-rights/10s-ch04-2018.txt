
بەشی چوارەم
بەنێودەوڵەتیبوونی مافی مرۆڤ 


تــەوەرى یــەكەم
گرنگـى مـافى مـــرۆڤ لە پێـوەندییە نێـودەوڵـەتییـەكـانــدا:
لەمڕۆدا، لە سایەیى كەمبوونەوەى دەسەڵاتى دیكتاتۆرى‌و كرانەوەى كۆمەڵان و بەهێزبوونى تەوژمى دیموكراسى و پێشكەوتنى تەكنەلۆژیاو بەگەڕكەوتنى چەندین رێكخراوى نێودەوڵەتى تایبەت بە مافى مرۆڤ و مرۆڤایەتى، وەك رێكخراوى لێبوردنى نێودەوڵەتى، رێكخراوى چاودێریكردنى مافى مرۆڤ لە دونیدا، فەرەنساى ئازاد، خاچى سورو رێكخراوەكانى كۆمەڵە مەدەنییەكان‌و دامەزراندنى رێكخراوە ناوچەییەكان‌و بەرتەسك بوونەوەى چەمكى سەروەرى دەوڵەت، مافى مرۆڤ لە ئاستى نێودەوڵەتیدا رۆژانە لە پەرەسەندن و گەشەكردندایە.
مافى مرۆڤ بۆتە پێوەرێكى گرنگى پێوەندییە نێودەوڵەتییەكان. ئەو دەوڵەتانەى بەجۆرێك لەجۆرەكان مافى مرۆڤیان تیادا پێشێلدەكرێت‌و رێكخراوە نێودەوڵەتىو ناوچەییەكان پێشێلكارییەكانیان دەخەنەڕوو، داواى چاككردنى رەوشى مافى مرۆڤیان لێدەكرێ.. وەك دەڵێن دونیاى ئەمڕۆ بۆتە گوندێك‌و كۆمەڵە رێكخراوێكى نێودەوڵەتى وا هاتوونەتە ئاراوە، تەكنۆلۆژیاى پێشكەوتووى ئەمڕۆیان بۆ رسواكردنى ئەو دەوڵەتانە خستۆتەگەڕ كە گوێ بە مرۆڤ‌و مرۆڤایەتى نادەن‌و كورسى‌و دەستەڵاتەكەى خۆیانیان لەسەرو هەموو شتێكەوە داناوە. ئێستا، لەلایەكەوە لەڕێى گوشارى رێكخراوە نێودەوڵەتیى‌و كۆمەڵەو رێكخراوە سیاسییەكانى دەوڵەتان‌و جەماوەرى وڵاتەكان، لەلایەكیتریشەوە بە زوویى سەر ئاوكەوتن و ئاشكرابوونى راستییە شاراوەكانیان ئەو دەوڵەتانە رسوادەكرێن.
چەوساندنەوەى گەلێك، لەلایەن دەسەڵاتدارانى دەوڵەتەكەیەوە، ئەویش بە بەكارهێنانى توندوتیژى زۆر، توندوتیژییەك هەرچى رێزبێ، نە بۆ بنەماكانى جاڕنامەى جیهانى مافى مرۆڤ و نە بۆ هیچ كام لە بەڵێننامە نێودەوڵەتییەكان دانەنێ ‌و بەرهەڵستكارانى خۆى بەشێوەیەكى زۆر نامرۆڤانە داپڵۆسێ، ئەوا لە بارێكى وادا، پێویستە پەنا بۆ كۆمەڵەى نێودەوڵەتى ببرێو ئەویش لەڕێى ئەنجومەنى ئاسایشى نێودەوڵەتى، بۆ ڕاگرتنى ئەو جۆرە ستەمە، رەوایى بە دەستێوەردان لە كاروبارى ناوخۆى دەوڵەتاندا بدا، بە تایبەتى دژ بە رژێمگەلێك كە بە رێگەیەكى ناڕەواو سەربازییانە هاتبن‌و بۆ سەپاندنى خۆشیان، لە زمانى ئازارو ئەشكەنجەدان‌و سەركوتكردن بەولاوە چى دى نەزانن.. هەر ئەوەش رێى بە نەتەوەیەكگرتووەكان دا، لە كۆڕەوەكەى ساڵى 1991ى گەلى كورددا، بڕیارى 688، بۆ پارێزگاریكردنى مافى مرۆڤ لە عێراق بەگشتى و كوردستان بەتایبەتى دەربكات، دەرچوونى ئەم بڕیارە بووە سەرەتاى دەستێوەردانى نەتەوە یەكگرتوەكان لە كاروبارى ئەو دەوڵەتانەى كە بە شێوەیەكى بەرفراوان مافى هاوڵاتیانى خۆیان پێشێلدەكەن. ئەوە بوو لە چوارچێوەى ئەم گۆڕانەدا نەتەوەیەكگرتوەكان، بە مەبەستى راگرتنى ئەو پێشێلكارییانەى لە صۆمال و یوگسلافیاو كۆسۆڤۆ، ڕویاندەدا هەڵبداتێ. 
گۆڕانى پرەنسیپى دەستێوەرنەدان لە كاروبارى دەوڵەتان كە لە میساقى نەتەوەیەكگرتوەكان چەسپێنرابوو، بۆدەستێوەردان لەكاتى پێشێلكردنى مافى مرۆڤ، بە دەستكەوتێكى گرنگى خەبات لە پێناو چەسپاندنى تەواوى مافى مرۆڤ‌و، گرنگترین گۆڕانى نێودەوڵەتى دادەنرێت، كە دەبێتە ڕێگرییەك لەبەردەم دەسەڵاتى رەهاى ڕژێمە دیكاتاتۆریەكان، ئەو رژێمانەى پێشتر بە سانایى و بە بیانووى دەستێوەرنەدان لە كاروبارى ناوخۆییانەوە، مافى مرۆڤیان بە شێوەیەكى بەرفراوان پێشێل دەكرد. 
راهێنان
ــ ئایا نەتەوە یەكگرتوەكان دەتوانێت رێبگرێت لەو پێشێلكاریانەى دژ بە مافى مرۆڤ دەكرێت؟چۆن؟
- رێكخراوەكانى مافى مرۆڤ دەتوانن بە هێز، رێ لەپێشێلكارییەكان بگرن؟
- زۆرجار دەبیستین كە رژێمێكى دیاریكراو پابەندى یاسا نێودەوڵەتییەكان نابێت‌و پێویستە سزا بدرێ، تا رەوشى خۆى لەو ڕووەوە چاك دەكاتەوە، ئایا دەكرێ لایەنێكى لەو جۆرە دەستنیشان بكەیت؟
ــ گۆڕانى پرنسیپى دەستێوەرنەدان لە كاروبارى ناوخۆ بۆ دەستێوەردان چۆن هەڵدەسەنگێنیت؟
ــ ماوەیەكى زۆرە توركیا هەوڵى چوونە ناو یەكێتى ئەوروپا دەدات، بەڵام تا ئێستا وەرنەگیراوە، گرنگترین هۆى وەرنەگرتەكەى كامانەیە؟
تـەوەرى دووەم
رێكخـراوەكانى مـافى مــرۆڤ:
لە وڵاتانى كاولكراو‌و بەئاگرى جەنگ سوتاودا، چەندین رێكخراو بە مەبەستى چاودێریكردنى مافى مرۆڤ‌و دووبارە نەبوونەوەى كارەساتەكانى هەردوو جەنگى جیهانى دامەزران. رێكخراوەكان بە شێوەیەكى گشتى دەكرێن بە دوو بەشەوە: 
1- رێكخـراوە نێودەوڵەتییە ناحكومییەكان: ئەم رێكخراوانە پەلیان بۆ هەموو دونیا هاویشتووە‌و لە زۆربەى دەوڵەتەكانى دونیادا، چ بە ئاشكراو چ بە نهێنى، نوێنەریان هەیەو بەدواى هەموو جۆرە پێشێلكارییەكدا دەگەڕێن كە دەبنە هۆى دەرچوون لە بنەماكانى مافى مرۆڤ. خەڵكێكى زۆر لە دەوریان كۆبۆتەوە. ئەمە جگە لەوەى كە ساڵانە، راپۆرت سەبارەت بە پێشێكارییەكانى مافى مرۆڤ ئامادەو بڵاودەكەنەوە. لەهەمانكاتیشدا بۆ ئاگاداركردنەوەى خەڵكى لە مافەكانیان چەندین كتێب‌و نامیلكەى بەنرخ لە بوارە جۆراوجۆرەكانى راگەیاندنەوە چاپ‌و پەخشدەكەن، بەوەش وشیارى لەناو خەڵكدا بڵاودەكەنەوە. راپۆرتەكانیشیان لە ئاستى نێودەوڵەتیدا دەنگدانەوەیەكى باشى هەیە. "رێكخراوى لێبوردنى نێودەوڵەتى ــ ئەمنستى ئێنتەرنەشینالأ ــ" كەبارەگاى سەرەكیى لەبەریتانیایە، "رێكخراوى چاودێرى مافى مرۆڤ ــ هیومان رایت وچ" كە بەشێكیشى بۆ چاودێریكردنى پێشێلكارییەكانى ناوچەى خۆرهەڵاتى ناوەڕاست بە ناوى "میدلأ ئیست وچ"ەوە هەیەو بارەگاكەشى لەئەمەریكایە. "رێكخراوى فەرەنساى ئازاد ــ فرانس لیبەرتى" بارەگاكەى لەفەرەنسایە.
2- رێكخراوە ناحكومییە ناوچەییەكان: ئەم رێكخراوانە زیاتر ناوچەیین‌و چاودێرى ئەو پێشێلكاریانە دەكەن كە لەشوێنێك یان دەوڵەتێكى دیاریكراودا ڕوودەدەن. هەندێك لە حكومەتە پێشێلكارەكان، بە مەبەستى چاوبەست لەدونیا، رێكخراوى لەم بابەتە لە وڵاتەكانیاندا دادەمەزرێنن‌و كەسانێكیش دەبنە بەرپرس، كە لە ئاست پێشێلكارییەكانى حكومەتەكەیاندا بێدەنگبن، باشترین نموونەش لەو رووەوە رێكخراوى مافى مرۆڤى عێراقى سەردەمى بەعس‌و هاوشێوەكانێتى، بەڵام مەرج نییە هەموو رێكخراوە حكومى‌و ناوچەییەكان لەو جۆرەبن، بەڵكو هەندێكیان رۆڵى باشیان دەبێت لە هەردوو بوارى دەستەبەركردن‌و وشیاركردنەوەى خەڵك لەمافەكانیان‌و دەستنیشانكردنى پێشێلكارییەكان.
3- رێكخراوە ناوخۆییە ناحكومییەكان:
ئەو رێكخراوانە دەگرێتەوە كە لە چوارچێوەى تاكە دەوڵەتێكدا, سەربەخۆ لە حكومەت كار دەكەن، زۆربەیان پەیوەندییان لەگەڵ رێكخراوە ناحكومییە جیهانىو ناوچەییەكان هەیەو هەندێ جاریش لە یەك تۆڕى كاركردندا دەبن .
كارى رێكخراوە ناوخۆییەكان لە رێگەى یاسایەكەوە رێكدەخرێت كە بە یاساى كۆمەڵەو رێكخراوەكان دەناسرێت، ئەم یاسایە لە دەوڵەتێكەوە بۆ دەوڵەتێكى دى جیاوازە، تا دەوڵەتەكە دیموكراتى بێت ئەوەندەش یاساكە كراوەو كارئاسان دەبێت بۆ دروست بون‌و كاركردنى رٍێكخراوەكان بە پێچەوانەشەوە تا دەوڵەتەكە دیكتاتۆریى بێت ئەوەندە یاساكە رێگر دەبێت لە بەردەم كارى رێكخراوەكانداو هەندێ جاریش هەر رێگە نادات بە دروست بونیان تەنها ئەوانە نەبێت كە دروستكراوى خۆى دەبن.
رێكخراوە ناوخۆییە ناحكومیەكان ڕۆڵێكى گەورەیان هەیە لە بەروەپێشبردنى كۆمەڵى مەدەنىو چەسپاندنى پرنسیپەكانى مافى مرۆڤ‌و دیاریكردنى ئەو پێشێلكاریانەى دەسەڵات ئەنجامى دەدات، هەر بۆیە كۆمەڵەى گشتى نەتەوەیەكگرتوەكان لە یادى پەنجا ساڵەى جاڕنامەى گەردونى مافەكانى مرۆڤدا بڕیارێكى پەسەندكردو تێیدا داواى لە حكومەتى دەوڵەتەكان كرد كارئاسانى زیاتر بكەن بۆ كارى رێكخراوەكان و یاساكانیان بە جۆرێك دابڕێژن رێگرى دروست نەكات لە بەردەمیاندا.

