
بەشی یەكەم
مێژووی مافی مرۆڤ


تـەوەرەى یـەكەم
كورتـەیـەكى مێـژوویـى:
لە پەیدابوونى كۆمەڵى مرۆڤایەتى‌و هاتنەكایەى چەمكەكانى موڵكدارى‌و بەرژەوەندى ‌و دەسەڵاتەوە، ناكۆكى و پێكداپژان‌و شەڕ هاتوونەتە ئاراوەو تەنانەت دوو جەنگى جیهانیشیان لێكەوتۆتەوە، ئەو دوو جەنگە كارەساتى گەورەو ناهەموارى وایان خستەوە كە بە ملیۆنان كەس گیانى تیادا لەدەستبدەن. هەر لەزووەوە ژیرانى دونیا هەستیان بەو پێشێلكارییە گەورانە كرد كە دژ بە مرۆڤ ‌و مرۆڤایەتى دەكران و دەكرێن، بەتایبەتى لەكاتى شەڕ‌و پشێوییەكاندا, بۆیە هەوڵى دانانى سیستمێكى وایان دا كە ڕادەیەك بۆ ئەو پێشێلكارییانە دابنێن.. بەو هۆیەوە بیر لە دانانى چەند بنەمایەك كرایەوە تا مافى تاكە كەس‌و خەڵكە سڤیل‌و شەڕنەكەرەكە بپارێزێ‌و بەڵێنى پابەندبوونى دەسەڵاتدارانیش بەو بنەما سەرەكییانە وەربگیرێ..
ساڵى (1215)، خەڵكى ئینگلتەرا بەڵگەنامەیەكیان بە فەرمانڕەواكەیان واژۆكرد كە چەند مافێكى مرۆڤى تیادا دیاریكرابوو، پەیماننامەكە بە (ماگناكارتا)(1) واتە (پەیمانی مەزن) ناسرا..
لە چەرخى "رێنیسانس"یشدا، لە ئەوروپا كۆمەڵە پیاوێكى زاناو هونەرمەند‌و كارامە پەیدابوون، بیرۆكەى گرنگى وایان وروژاند كە سەرجەم مرۆڤایەتى پێڕاچڵەكێو رۆڵێكى مەزن لە زەمینە خۆشكردن‌و گەشەپێدان‌و چەسپاندنى مافى مرۆڤیشدا ببینن. 
ساڵى (1642)، ( ئولیڤەر كرومیل )(2) سەركردایەتى شۆڕشێكى بورژواى دیموكراتیانەى لە ئینگلتەرادا كرد‌و شا (شارلى یەكەمى)ى لەناوبرد‌و پەرلەمانێكى پێكهێنا، پەرلەمانەكە لە ساڵى 1689دا چەند بنەمایەكى واى داڕشت كە  ئامانجى كەمكردنەوەى دەسەڵاتى پاشایەتى‌و پشتگیریكردنى ئازادییە كەسییەكان بوو. هەر لەو سەردەمەدا فەیلەسوفێكى مەزن بەناوى"جون لوك"ەوە پەیدابوو، بۆچوون‌و نووسینەكانى خۆیى لەسێ خاڵدا كۆكردەوە:
1- یاسا سروشتییەكان، بێ جیاوازى نەژاد، ئایین... هتد، لەڕێى هۆشەوە لە ئەزموونى هەستەكانماندا دەناسرێن.
2- دانانى كۆیلایەتى بە كارێكى ناڕەوا.
3- هەموو كەس بۆ پاراستنى ژیان‌و ئازادى لەماف‌و ئەركدا یەكسانە.
راگەیاندنى سەربەخۆیى ئەمەریكا، لە (4)ى تەمموزى (1776)دا، بۆ یەكەمین جار جەخت لە راستییەك دەكات كە مرۆڤ لە لەدایكبوونیانەوە یەكسانن‌و پەروەردگار هەندێك مافى لەبننەهاتووى پێبەخشیون، وەك مافى ژیان‌و ئازادیى و گەڕان بە دواى بەختەوەریدا، حكومەتانیش لەپێناو وەدەستهێنانى ئەم مافانەدا دروستكراون. سیانزە ولایەتى ویلایەتە یەكگرتووەكانى ئەمەریكا دەستوورى بنەڕەتى خۆیان گۆرى‌و هەشتى دیش ئەو ڕاگەیاندنەى مافى مرۆڤ دەخەنە سەر دەستوورى ناوچەكانیان. هەموویان مافە تاكە كەسییەكان وەبیردەخەنەوە‌و دەڵێن ئەمانە ئازادیى سەرەتایى مەدەنین (سڤیل).      
شۆڕشى فەرەنسا لە تەموزى (1789)دا بەرپابوو، لەمانگى ئابى هەمان ساڵیشدا ئەنجومەنى گەل (پەرلەمان) دامەزرێنرا. ئەم ئەنجومەنە سوودى لە هەردوو نموونەى بەریتانیایى‌و ئەمەریكایى لە بواری مافی مرۆڤدا وەرگرت، جگە لەوە سوودى زۆریشى لە بەرهەمەكانى سێ بیرمەندی فەڕەنسایى (ژان ژاك رۆسۆ(1)، ڤۆلتێر(2), مونتسكیۆ(3)) وەرگرت. ئەنجومەنەكە مافى مرۆڤ‌و هاونیشتمانى بە (17) بەند راگەیاندو لەساڵى (1791)یشدا خرایە دەستوورى فەڕەنساوە. 
ڕێكەوتننامەى (لاهاى)ى ساڵى (1899)، ئەو راگەیاندن‌و رێكەوتننامانە لەخۆ دەگرێت كە پێویستە لەكاتى جەنگدا پێڕەوى بكرێن، لەوانە رێكەوتننامەى لاهاى  (1889)و رێكەوتننامەى (1907)ى تایبەت بە كاتى جەنگ، لە شێوازكانى ڕێكخستنى خەڵك و بەكارنەهێنانى چەكە كۆكوژییەكان و قەدەغەكردنیان‌و چۆنێتى هەڵسوكەوتى جەنگاوەران‌و پاراستنى گیانى هاووڵاتیانى سڤیل‌و دامەزراوە مەدەنییەكان.
رێكەوتننامەكە بەندە بە پارێزگاریكردنى مافى مرۆڤ لەكاتى جەنگ و پێكداداندا، باس لە پارێزگاریكردنى دیل‌و زامداران دەكات، ساڵى (1907) دەستكارى دەقى ڕێككەوتننامەكە كراو گرنگى زیاترى بە پێكراوى جەنگ‌و دیل‌و خەڵكە سڤیلەكە دا. دواتریش ساڵى (1949) لەجنێڤ لەسەر چوار خاڵى گرنگ ڕێككەوتن، ئەوانیش پارێزگاریكردنى: بریندارى شەڕ، دیل، شوێنە پیرۆزەكان، شوێنە مەدەنییەكان. 
پرۆتۆكۆلێك بۆ قەدەغەكردنى بەكارهێنانى گازى ژەهراوى‌و ماددە بەكتریۆلۆژییەكان، كە بە ئامرازى شەڕى وەحشیگەرییانە دانران, لەجنێڤ واژۆكرا. 


راهێنان 
ــ لەكاتى هەر دوو جەنگى جیهانی و شەڕو پێكدادانەكانى دیدا، مافى تاكە
   كەس وەك پێویست دەپارێزرا؟
ــ كوشتار‌و پێشێلكارییەكان هەر سڤیلى دەگرتەوە؟
ــ بۆ راگرتنى كاولكارى‌و ئەو ناڕەواییانەى دژ بە شوێنە پیرۆزەكان
  دەكرێت, چی كرا؟
ــ جگە لەدەوڵەتە زیان لێكەوتووەكان لایەنى دى لەسەر ناڕەواییەكانى 
  جەنگ هەڵیاندەدایە؟

چـالاكى 
ڕاپۆرتێك لەگەلأ هاوپۆلەكەت بنووسە لەسەر مێژووى مافى مرۆڤ لە نیشتمانەكەدا.





تـەوەرى دووەم
قۆناغەكانى پاراسـتنى مـافى مــرۆڤ:
پاراستنى مافى مرۆڤ، بەپێى پەرەسەندن‌و بەرەو پێشەوە چوونى كۆمەڵى مرۆڤایەتى، ئەم قۆناغانەى بەخۆوە بینیوە: قۆناغى دابونەریت، قۆناغى یاسا، قۆناغى دەستوورى، قۆناغى نێودەوڵەتى.

قـۆنـاغى دابـونەریت:
دەتوانین بڵێین، مافى مرۆڤ بە شێوەی نەریت لە ناو كۆمەڵدا هەبووە، ئەویش بەهۆى نەبوونى یاسای نوسراوەوە. لەبنەڕەتیشدا نەریت لە دوو بنەمای سەرەكی پێك دێت :
یەكەم: بنەمای ماددی, بریتییە لە دووبارە كردنەوە كردارێك یان نەكردنی كردارێك لە بوارێكی دیاریكراودا. 
دووەم: بنەمای مەعنەوی, بریتییە لە باوەڕهێنان بە كردن یان نەكردنی كارێك كە پابەند بوون پێوەی پێویستە.
كۆن كۆمەڵ لەچەند خێزانێك پێكهاتبوو، بۆیە كامیان خاوەن دەسەڵات‌و هێز بوایە، فرمانەكانى لاى خەڵكەكە جێگاى یاساى ئەمڕۆى گرتبۆوە.. روودانى هەر گرفتێك لە كۆمەڵدا بەرەو رووى ئەو دەكرایەوەو ئەویش بڕیارى خۆى لەسەر دەداو ئیتر كەسیش بۆى نەبووە بەرهەڵستى بڕیارەكەى بكات.. دواتر ئەو خاوەن دەسەڵاتە لەهۆز‌و خێڵدا، ناوى سەرەك هۆزو خێڵى لێنرا.. دواى هاتنەكایەى كشتوكالأ‌و بەڕێوەبردنى هۆكارەكانى بەرهەمهێنان، خۆسەپێنەران بەپێى دابونەریت كۆمەڵەكەیان بەڕێوە دەبردو زیاتریش بیریان لە بەرژەوەندی خۆیان دەكردەوە وەك لە بەرژەوەندی خەڵكەكەى دى. بەو پێیە كۆمەڵى ئەو سەردەمە بە زەقى دوو چینى سەرەكى تیایدا سەرى هەڵدا، ئەوانیش چینى كۆیلەو ئۆرستۆكرات بوون، یەكەمیان نزمترین ‌و دووەمیان بەرزترین چین بوون. لەنێوان ئەم دوو چینەشدا كەم‌و زۆر چینى دى سەرى هەڵداوە، ئەوانیش بەپێى دوورو نزیكییان لەدەسەڵاتەوە جیاكراونەتەوە، وەك كەسێكى جەربەزەو لێهاتوو كە هەڵسوڕێنەرى كاریان بووبێ یان لەڕێى ژن‌و ژنخوازییەوە بایەخیان پێدرابێ.  
كەواتە قۆناغى دابونەریت قۆناغێكە تیایدا مافەكان لەڕێگاى دابونەریتەوە پارێزراون‌و هێشتا یاساى نوسراو لە ئارادا نەبووە، بەڵام ئەمەش وا ناگەیەنێت كە لەدواى هاتنە كایەى یاساى نوسراوەوە دابونەریت بە تەواوى ڕۆڵى نەمابێ، بگرە تا ئێستا لەهەندێ جێگا دابونەریت ڕۆڵى خۆى هەیە لەم بوارەدا.
لەم قۆناغەدا، گەر نەڵێین گشت مافەكان پێشێلكراون، ئەوا كەمترین مافى مرۆڤى تیا پارێزراوە، چونكە یەكبینە ماف بۆ خاوەنهێز بووە. هەر بەو حوكمە كۆمەڵ لەو كاتەدا چینایەتییەكى زۆر ئاشكراى پێوە دیاربووە. كۆیلەكان نزمترین‌و بێبەشترین چین بوون، ئەوانەش كە ئازاد بوون‌و سیفەتى هاووڵاتیان هەبووە چەند مافێكیان هەبووە، وەك: مافى ژیان، مافى موڵكدارى، مافى پێكەوەنانى خێزان، مافى كۆیلەدارى، بەڵكو وەك نەریتێك پارێزراون‌و پێڕەو كراون، هەر بۆیە پێشێلكردنى ئەم مافانە زۆر ئاسان‌و ئاسایى بووە. دواتر بەهۆى بەرەو پێشچوونى مەدەنیتى‌و بەدروست بوونى دەوڵەت‌و بەرفراوانبوونى كۆمەڵ‌و داهێنانى تۆماركردن، نووسین بەشێوەیەكى ساكارانە هاتە ئاراوە. پاشان یاسا سەری هەڵدا كە داب‌و نەریت بە یەكێك لە سەرچاوەكانی دەژمێردرێت. 






راهێنان
- مەبەست لەدابونەریت چییە؟
     - ئایا دابونەریت بە سەرچاوەیەك لەسەرچاوەكانى یاسا دەژمێردرێت؟ دەكرێ نموونەیەك لەو ڕووەوە بزانین؟
- ئایا مرۆڤ هەر لە كۆنەوە یاساى نووسراوى هەبووە؟ ئەگەر نەیبووە   بۆچى؟
- ئایا كۆمەڵە سەرەتاییەكان بە چ شێوەیەك بەڕێوەچوون؟
- ئایا دابونەریت توانیوێتى بە شێوەیەكى دادپەروەرانە مافى مرۆڤ
  بپارێزێ؟
- بەو پێیە كۆمەڵى ئەو سەردەمە چۆن كۆمەڵیك بووە؟ مەبەست ئەوەیە 
  "فرە چین بووە یان چۆن؟"














قـۆنـاغى یـاسـا:
بە بەرەو پێشچوونى مەدەنیتى و، پێكهاتنى دەوڵەت، یاسا لەلایەن دەوڵەتەوە دانراو بە یاسا نووسراوەكانیش ناسرا. سەرەتا دانانى یاسا رووكەشبوو، چونكە دەستكارى دابونەریتە كۆنەكان نەدەكرا تەنیا دەنووسرانەوە. بەوەش واى لێهات كە بەپێى حوكمەكان خەڵكەكە ببەستنەوە. یاساى حامورابى لە عێراق‌و یاساكانى صولون لە یۆنان‌و یاساى دوازدە لەوحەكەی رۆمانییەكان نموونەى ئەو جۆرە یاسایانەن. حامورابى كەنزیكەى دوو هەزار سالأ پێش زایین پاشای بابل بووە، یاساكەى لەسەر بەرد نەخشێنراوەو بەیاسایەكى كۆن دادەنرێ. ئەو یاسایە نوسینەوەى دابونەریتە باوەكانى سەردەمى خۆى بووەو باس لە مەسەلەكانى: سزادان، دەستكەوتەكانى (ئیمتیازات) كاربەدەستان، گرێبەستى كڕین‌و فرۆشتن، گواستنەوەى كەلوپەل، وەكالەت، قەرز، دەستبەسەرداگرتن، مەسەلەى كۆیلەدارى‌و خێزانى كردووە. 
دەركەوتن‌و جێبەجێكردنى یاسا هەنگاوێكى گرنگ بوو لە رووى دیاریكردن‌و پشتگیریكردنى مافى مرۆڤ، ئەگەر لە سەرەتاشدا بە شێوەیەكى سادە بوبێت بەڵام لە گەشەكردنێكى بەردەوامدا بووە تا گەیشتۆتە ئەو ئاستەى كە ئێستا تیایەتى.
راهـێنـان
- بە پەیدابوونی نووسین‌و فراوانبوون‌و گەشەكردنی كۆمەڵەكان دەبوا چ       شتێك بۆ رێكخستن بكرایە؟
- چ دەربارەى یاساى صۆلۆن دەزانى؟
- حامورابى كێبووەو چیكردووە؟
- ئایا یاساى حامورابى‌و ئەو یاسایانەى تریش كە لەو كاتانەدا بەدوایدا هاتن، مافى مرۆڤیان بەچاكى دەپاراست؟ 
  ئەگەر نا بۆچى؟
قـۆنـاغـى دەسـتوورى: 
لەپێناو زیاتر ڕێكخستنى پەیوەندییەكانى مرۆڤ‌و كۆمەڵ، یاسا پەرەى سەندو دەستوورى لێكەوتەوە، كە بەسەرچاوەى یاساكان دەژمێردرێت لە دەوڵەتداو لە كۆمەڵە بنەمایەكى یاساى گشتگیر پێكدێو جۆرى سیستمى دەوڵەت دیاریدەكات، پسپۆڕێتى دەسەڵاتەكانى (یاسادانان، جێبەجێكردن، دادوەرى)‌و سەربەخۆبوونیى هەر یەكەیان و جیابوونەوەیان لە یەكترى، ئازادییەكانى تاكەكەس‌و ئەرك‌و مافیان، دەست نیشان دەكات. 
هەر كۆمەڵێك دەوڵەتى هەبێ، جا قەبارەى دەوڵەتەكە هەرچەندێك بێ، بۆ رێكخستنى پێوەندییەكانى پێویستى بە رێساو یاسا دەبێ، هەر ئەوەش بووە هۆى سەرهەڵدانى زانستى دەستوور.. وشەی دەستور لە بنەڕەتدا وشەیەكی لاتینیە بە واتای فرمانی ئەباترەكان رۆما دبێت, لە زمانی ئینگلیزی‌و فەرەنسیشدا (Constitution)ی پێ دەوترێت. لە زمانی كوردیدا (دەستور)ی پێ دەگوترێ‌و بە چەند جۆرێكیش پێناسەكراوە. 
بەو پێیە پێوەندییەكى تەواو لە نێوان دەستوور و مافى مرۆڤدا هەیە، چونكە لە لایەك دەستوور سەرچاوەی یاساكانەو مافەكان دەستەبەر دەكات و دەیانپارێزێت‌و دەیانكاتە مافی دەستووری، لەلایەكی تریشەوە لە ناو یاساكاندا دەیانچەسپێنێت، كە ئەمیان وادەگەیەنێت پێشێلكردنی هەر یەكێك لەو مافانە، گەر دەستەڵاتیش بیكات پێشێلكردنی دەستووری لێدەكەوێتەوە. هەر لەو چوارچێوەیەشدا لە زۆربەی وڵاتاندا مەرجێكی دەستوورى وا دادەنێن تا لەكاتی گۆڕانكاریكردن و چاككردنى بەندەكانی دەستووردا بەهیچ شێوەیەك دەستكاری ئەو مافانە نەكرێت و لێیان كەم نەكرێتەوە.
هەر لە هەمان بواردا، لە وڵاتاندا دادگایەكی باڵا بە ناوى "دادگای باڵای دەستوور"ەوە، هەیە, ئەو دادگایە چاودێری جێبەجێكردنی دەستوور و پاراستنی ئەو مافانە دەكات كە تیایدا هاتوون، دەسەڵاتى هەڵوەشانەوەو پوچەڵكردنەوەی هەر یاساو رێساو هەڵسوكەوتێكیشى هەیە كە بە پێچەوانەیانەوە بێت.
قۆناغى دەستوری خاوەنی چەند گرنگییەكە, لەوانە:
1- دانانی سنورێك بۆ دەسەڵاتەكان (یاسا دانان, جێبەجێكردن, دادوەریی)‌و جیاكردنەوەیان لە یەكتری.
2- دەستور سەرچاوەیەكە بۆ سەرجەم یاساكان.
3- دیاریكردنی دەسەڵاتی هەریەك لەو دەسەڵاتانەی سەرەوە.
4- دەستور زامنێكی یاساییە بۆ ئازادییە گشتییەكان‌و مافەكانی تاكە كەس.
5- دەستور زامنی بەشداربوونی هەموو كۆمەڵە سیاسییەكان دەكات لە بەڕێوەبردنی دەوڵەتدا.
لەبەرئەوەى بەندەكانى دەستوور لەدەوڵەتدا، خاوەن پیرۆزیى‌و گرنگییەكى گەورەن، پێویستە بەجۆرێك دابڕێژرێت كە زۆرینەى مافەكان مسۆگەر بكات و ببێتە پاڵپشتێكى گەورە بۆچەسپاندنیان، ئەوەش وا دەكات دڵنیایى‌و ئارامیى لاى كۆمەڵ دروستبێت و، تاكى كۆمەڵیش ترسى زەوتكردنى مافەكانى لەلایەن دەسەڵاتەوە بڕەوێتەوە.  









راهـێنان
ــ ئێستا هەر دەوڵەتەو یاسایەكى بنەڕەتى خۆى هەیە، بەو یاسا بنەڕەتییە دەڵێن چى؟ 
ــ ئەو دەستوورە كە دەبێتە كۆڵەكەى بەڕێوەبردنى دەوڵەت، بەو یاسایانە دەتوانێ چى بەدى بێنێ؟
ــ هەموو دەوڵەتەكان پێڕەوى دەستوورەكەى خۆیان دەكەن؟
ــ دەوڵەتێك دەستوورەكەى پێڕەوبكات‌و ڕێزى لێبگرێت، چۆن دەوڵەتێكە؟
ــ بڵێى دەستوور لەیەكەمجارەوە بەو جۆرەبووبێ كەباسى لێوەكرا؟ واتە دەسەڵاتداران پابەندى بووبن؟
ــ قۆناغى دەستوور‌و قۆناغى یاسا كامیان بە پێشكەوتووتر دادەنرێت؟ بۆچی؟
ــ دەستوور لەلایەن دەوڵەتەوە دابنرێت باشە؟ یان لەلایەن نوێنەرانى هەڵبژێردراوى گەلەوە؟ 
ــ گرنگترین ماف لەدەستووردا كامەیە؟










قـۆناغى نێـودەوڵـەتى:
ئەگەر مافى مرۆڤ لەقۆناغى دەستووریداو لە بەندە دەستووریەكاندا جێگەى كرابێتەوە ئەوا لەم قۆناغەدا لە رێگەى چەندین پەیماننامەو رێكەوتنامەى نێودەوڵەتییەوە واژۆكێكى(1) نێودەوڵەتیى پێدەبەخشرێ, سنووری دەوڵەتان دەشكێنێ‌و چەمكێكی نێودەوڵەتی لەخۆدەگرێت.
لەم قۆناغەدا چەندین كۆبوونەوەو كۆنفرانس لە نێوان وڵاتاندا بەسترا، هەندێكیان بۆچارەسەرى كێشەو گرفتەكانى نێوانیان‌و هەندێكى تریشیان بۆ جێگیركردنى یاسا نێودەوڵەتییەكان‌و ئیمزاكردنى رێكەتننامەكانى تایبەت بە مافى مرۆڤ، لەوانە: واژۆكردنى پەیماننامەیەك بۆ نەهێشتنى كۆیلایەتى، نەهێشتنى بازرگانی كردن بە ماددە بێهۆشكەرەكان، مافى كەمینە چەوساوەكان، رێكەوتننامەى تایبەت بەمافە مەدەنى‌و سیاسییەكان، پارێزگاریكردنى موڵكدارێتى پیشەسازى‌و ئەدەبى‌و هونەریى، بەگژاچوونەوەى جیاوازیكردن بە هۆى ڕەگەزەوە، جیاوازیى ژنان... هتد. هەروەها پاش نەمانی كۆمەڵەی گەلان, رێكخراوی نەتەوە یەكگرتووەكان ساڵی (1945) وەك رێكخراوێكی نێودەوڵەتی دامەزرا, كە سەركەوتووانە توانیویەتی تا ئاستێكی باش برەو بە مەسەلەكانی مافی مرۆڤ بداو لە رێگەی كاركردنیەوە پرنسیپەكانی مافی مرۆڤ بچەسپێنێت. 






تـەوەرى سـێیەم
نـەتـەوەیەكگـرتووەكـان‌و مـافى مـرۆڤ:
پاش هەڵگیرسانی جەنگی دووەمی جیهانیی‌و شكستهێنانی كۆمەڵەی گەلان لە پاراستنی ئاشتیی جیهانیی‌و پێكهێنانی پەیوەندییەكی ئاسایی‌و دوور لە جەنگ لە نێوان دەوڵەتاندا, بۆ یەكەمجار (فرانكلین د. روزفیلت)ى سەرۆكى ئەمەریكا، ناوی نەتەوە یەكگرتووەكانی هێنا لەو راگەیاندنەی كە تێیدا 26 حكومەت بەڵێنیاندا بەردەوامبن لە بەگژاچوونەوەى هێزەكانى "میحوەر". 






كۆمەڵەی گشتیی نەتەوە یەكگرتووەكان

كاتێك كۆنگرەى نەتەوەیەكگرتووەكان كە لە (25 - 26 نیسانى (1945) لە سانفرانسیسكۆ بەسترا، (50) دەوڵەت بەشداریان لە دانانى میساقەكەیدا كرد، ئەویش بەپێى ئەو پێشنیازانەى نوێنەرانى یەكێتى شۆرەوى و چین و ویلایەتە یەكگرتووەكانى ئەمەریكا، لە ئابى (1944)دا كردبویان. لە رۆژى (26)ی حوزەیرانى (1945)دا، هەر (50) دەوڵەتەكەو پۆڵەندا، كە نوێنەرى لە كۆنگرەى دامەزراندندا نەبوو، واژۆیانكرد، بەو پێیە بوونە (51) دەوڵەت.. 
قەوارەى نەتەوە یەكگرتووەكان، رۆژى 24ى تشرینى یەكەمى (1945) بە رەسمى ناسرا، ئەویش دواى ئەوەى هەریەك لە؛ یەكێتى شۆرەوى و چین و فەرەنساو ویلایەتە یەكگرتووەكانى ئەمەریكاو زۆربەى وڵاتەكانى تریش واژۆى خۆیان لەسەردانا.. 
لە پێشەكی بڕوانامەكەیدا كە بە دەستووری نەتەوە یەكگرتووەكان دەناسرێت هاتووە: "ئێمەی گەلان‌و نەتەوە یەكگرتووەكان بەڵێن دەدەین نەوەكانی داهاتوو لە جەنگ‌و كارەساتەكانی بپارێزین، لە هەمان بواریشدا پەیمان نوێ دەكەینەوە‌و باوەڕبوونمان بە مافەكان‌و بەوەی كە پیاو ‌و ژن‌و نەتەوە، بە گەورەو بچووكیانەوە، مافی یەكسان‌و چونیەكیان هەیە".
ساڵانەش لە (24)ى تشرینى یەكەمدا، بەو بۆنەیەوە لە هەموو دونیادا ئاهەنگ سازدەكرێ.. ئێستا ژمارەی ئەندامانی نەتەوە یەكگرتوەكان گەیشتۆتە (191) دەوڵەت..(1) 
ئەم ڕێكخراوە نێودەوڵەتییە، لەپاڵ چەندین ئامانجى خۆیدا، دوو ئامانجى سەرەكى هەیە:
1ــ ئاشتییەك، لەسەر بنەماى یەكسانى نێوان گەلان‌و مافى چارەنووسیان بنیات بنرێ.   
2ــ بێ جیاوازیكردنى؛ ڕەگەز، زمان، ئایین, رەنگ یان نەتەوە، مافى مرۆڤ بچەسپێنرێ.
نەتەوە یەكگرتووەكان لە (10/12/1948)دا، جاڕنامەى جیهانى مافى مرۆڤى، لە (30) بەنددا راگەیاند، كە ئەم مافانەى لەخۆ گرتبوو: (مافى ژیان، سەربەستى، سەلامەتى كەسێتى، یەكسانی لەبەردەم یاسا، دووركەوتنەوە لە گرتنى هەڕەمەكیانە، دادگاییكردنى ئاشكرا، ئازادى هاتوچۆكردن، مافى پەنابەردنە بەر هەر وڵاتێك، مافى ڕەگەزنامە، هاوسەرێتی، موڵكدارى، مافى رادەربڕین، بەشداربوون لەبەڕێوەبردنى وڵات، ئازادى دەنگدان‌و خۆپاڵاوتن).
ساڵى (1949) لەشارى جنێڤ رێككەوتننامەیەكی تایبەت بە چۆنیەتی پاراستنی مافی مرۆڤ لە كاتی جەنگدا واژۆ كرا كە گرنگترین خاڵەكانی بریتی بوون لەپارێزگاریكردنى؛ بریندارى شەڕ، دیل، شوێنە پیرۆزەكان‌و شوێنە مەدەنییەكان، ئەم خاڵانە پاش دەستكاریكردنى رێككەوتننامەى (لاهاى)ى ساڵى (1899)هات ، كە بەندە بە پارێزگاریكردنى مافى مرۆڤ، لەكاتى شەڕوشۆڕدا‌و باس لەپارێزگاریكردنى دیل‌و زامداران دەكات.
دواتریش لە ساڵى (1955- 1966)، ئەندامانى رێكخراوى نەتەوەیەكگرتووەكان ئاڵوگۆڕى بیروڕاو لێكۆڵینەوەى تێروتەسەلیان لەمەڕ مافە مەدەنى‌و سیاسیی‌و ڕۆشنبیریى‌و كۆمەڵایەتییەكان كرد، تا لە 16/12/1966دا دوو رێكەوتننامەى جیاوازو پرۆتۆكۆلێكى ئارەزوومەندانەیان راگەیاند، رێكەوتننامەى یەكەم  تایبەتە بەمافە مەدەنى‌و سیاسییەكان‌و لە (53)  بەند پێكهاتووەو، (124) دەوڵەت واژۆیان كردووەو پابەندێتى خۆشیان پێوەى ڕاگەیاندووە... ئەم ڕێككەوتننامەیە بانگهێشتى وڵاتان دەكات بۆ دانانى ڕێوشوێنى گونجاو لەپێناو پاراستنى ئەو كەمایەتییە نەتەوەیى‌و ئایینى‌و ڕەگەزییانەى، لەچوارچێوەى وڵاتەكانیاندا دەژین. بەپێى چەند بەندێكى ڕێككەوتننامەكە، نەتەوەیەكگرتووەكان "كۆمیتەى مافى مرۆڤ"ى بۆ چاودێرىو جێبەجێكردنى ڕێكەوتننامەكە پێكهێناوەو وەرگرتنى سكاڵاى هاوڵاتیانى ئەو دەوڵەتانەى كە ڕێككەوتننامەكەو پرۆتۆكۆلە ئیختیارییەكەیان واژۆكردووە، پێسپێردراوە..
دووەم رێكەوتنامە، تایبەتە بەمافە ئابورى‌و كۆمەڵایەتى‌و ڕۆشنبیرییەكان، لە دیباجەیەك‌و (31) بەند پێكهاتووە، كە باس لە (مافى كاركردن‌و ئاستى باشى گوزەران، دادوەرى لەدەستكەوتنى كاردا، مافى خێزان و منداڵ لەڕووى پاراستن‌و پەروەردەو فێركردن....هتد) دەكات. 
نەتەوە یەكگرتووەكان دەستەبەركردن بەجێهێنانى مافی مرۆڤ‌و ئازادییە بنەڕەتییەكانی، وەك ئامانجێكی سەرەكی دیاریكردووە. وڵاتان بە دەستەبەركردن‌و پاراستنیانەوە، پابەند دەكات.
نەتەوە یەكگرتووەكان چەندین دەزگای تایبەتى بۆ بەڕێوەبردنی كاروبارەكانی هەیە, كە بریتین لە:
أ- ئەنجومەنی ئاسایش.
ب- كۆمەڵەی گشتیی.
ج- ئەنجومەنی ئابووریی‌و كۆمەڵایەتی.
ه- دادگای دادی نێودەوڵەتی.
ز- رێكخراوی كاری نێودەوڵەتی.
د- ئەنجومەنی راسپاردەكان (مجلس الوصایا).
كە كۆمەڵێك لیژنەیان هەیە, بریتین لە:
لیژنەی گەشەپێدانی بەردەوام, لیژنەی مافی مرۆڤ, لیژنەی گەشەپێدانی كۆمەڵایەتی, لیژنەی پێگەیاندنی ژنان, لیژنەی نەهێشتنی تاوان‌و دادپەروەریی جیهانیی, لیژنەی زانستی‌و تەكنەلۆژیاو لیژنەی كۆمەڵە مرۆییەكان.
بۆ چەسپاندنی بنەماكانی مافی مرۆڤ نەتەوە یەكگرتووەكان بە چەند ئاراستەیەك كاردەكات:
یەكەم: بڵاوكردنەوەی راگەیاندن‌و بنەما‌و راسپاردەكانی مافی مرۆڤ، بۆ نموونە: 
* جاڕی جیهانیی مافی مرۆڤ (1948).
* راگەیاندنی مافی مندالأ (1959).
* راگەیاندنی سەربەخۆییدان بە گەلان (1960).
* راگەیاندنی نەتەوە یەكگرتووەكان بۆ لەناوبردنی جیاوازیكردن (1963).
* راگەیاندنی لەناوبردنی جیاوازیكردن دژی ژن (1967).
* راگەیاندنی لەناوبردنی برسێتی (1974).
* راگەیاندنی مافی گەشەكردن (1986).
* راگەیاندنی پاراستنی كەمینەكان (1992).
* راگەیاندنی كۆنگرەی نێودەوڵەتی بۆ لەناوبردنی توندڕەویی‌و   جیاوازیكردن (2001).
دووەم: داڕشتن‌و پەسەندكردنی چەندین پەیماننامەو رێككەوتننامەی نێودەوڵەتی بواری مافی مرۆڤ، كە وڵاتان دەبێت بە واژۆو پەسەندكردنیان لەناو دەستوورو یاساكانیاندا شوێنیان بكەنەوە, لەوانە:
* رێككەوتننامەی لەناوبردنی كۆمەڵكوژی (1948).
* رێككەوتننامەی ژنێف (1949).
* رێككەوتننامەی قەدەغەكردنی بازرگانیكردن بە مرۆڤ (1949).
* رێككەوتننامەی مافى سیاسی ژن (1952).
* رێككەوتننامەی مافە مەدەنیی‌و سیاسییەكان (1966).
* رێككەوتننامەی مافی ئابووریی‌و رۆشنبیریی‌و كۆمەڵایەتییەكان (1966).
لە ئاستی هەرێمایەتی‌و ناوچەیی بواری مافی مرۆڤدا، گەشەكردنێكی بەرچاوى هەیە, چەندین پەیماننامەی هەرێمایەتی‌و كیشوەری كاردەكەن بۆ پاراستنی دەستەبەركردنی مافی م مرۆڤ ، وەك: هەردوو رێككەوتننامەی ئەوروپا و ئەمەریكا بۆ مافی مرۆڤ.
نەتەوە یەكگرتوەكان وەك رێكخراوێكى نێودەوڵەتى ڕۆڵى گەورەى لە بەنێودەوڵەتیكردنى مافەكانى مرۆڤ هەبوو، لە رێگەى رێكخستن‌و ئامادەكردنى رێككەوتننامە نێودەوڵەتیەكانى تایبەت بەم بوارە‌و پێكهێنانى دەزگاى تایبەت بە چاودێریكردنى مافى مرۆڤ لە گشت ناوچەكانى جیهاندا.
سێیەم: سەرپەرشتی كردنی هێزی ئاشتی پارێز‌و دەستێوەردان لە كاروباری ناوخۆی دەوڵەتەكان لە كاتی پێشێلكردنی مافەكانی مرۆڤدا:
پاش ئەو گۆڕانكارییە گەورانەی كە لە بواری پەیوەندییە نێودەوڵەتییەكاندا هاتە كایەوە نەتەوە یەكگرتووەكان توانی سەركەوتووانە سەرپەرشتی هێزی ئاشتی پارێز بكات لە چەندین دەوڵەتی جیادا بە مەبەستی نەهێشتنی جەنگ‌و پاراستنی خەڵكانی مەدەنی لە دەستدرێژیی‌و پێشێلكردنی مافەكانیان, هەروەها لە كاتی پێشێلكردنی ترسناكی مافەكانی مرۆڤ نەتەوە یەكگرتووەكان رێگەی بە خۆی داوە كە دەست وەربدات لە كاروباری ناوخۆی دەوڵەتان تەنانەت ئەگەر پێویستیشی كرد هێز بەكاربهێنێت بۆ راگرتنی پێشێلكارییەكان, وەك بڕیاری (688)ی ساڵی (1991)ی تایبەت بە عێراق.



بیركردنەوە:
   هیچ شتێك لەسەرووى یاساوە نییە تەنها مرۆڤى بوون نەبێت.















تـەوەرەى چـوارەم 
خەسـڵەتەكانى مـافـى مـــرۆڤ:
مافی مرۆڤ چەند خەسڵەتێكی دیاریكراوی هەیە. ئەمانەى لاى خوارەوە دیارترین خەسڵەتەكانى مافى مرۆڤن:
1- مافى مرۆڤ ناكڕدرێت‌و نافرۆشرێت، خەڵاتێكیش نییە كەسێك بەخشیبێتى، بەڵكو موڵكى مرۆڤایەتییە بە خەسڵەتى مرۆڤبوونیانەوە بەندە، مافى مرۆڤ بۆ هەموو كەسێك مافێكى رەسەنەو پێوەى لكاوە.
2- مافى مرۆڤ خۆى لە خۆیدا مافى هەموو كەسێكە بێگوێدانە ؛ ڕەنگ، ڕەچەڵەك، ئایین، ڕەگەز، بیروڕاى سیاسى یان بنەچەى كۆمەڵایەتى… هتد. ئێمە هەموو بە سەربەستى و یەكسانى‌و چوونیەك لە شكۆمەندى‌و مافدا لەدایكبووین، لەم راستییەشەوە كەواتە مافى مرۆڤ لە شێوەو ناوەرۆكدا مافێكى جیهانییە. 
3- نابێ بەهیچ جۆرێك لە مافى مرۆڤ كەمبكرێتەوە، چونكە كەس بۆى نییە لەبەر هەر هۆیەكبێ كەسێكى دى لەومافانە بێبەشكات، تەنانەت ئەگەر یاساى وڵاتێكیش دان بەومافانەدا نەنێ و پێشێلیكات، لە نرخى كەم ناكاتەوە. پێشێلكردنى مافەكان، نەبوونیان ناگەیەنێ.
4- مافى مرۆڤ یەك یەكەیەو بەشبەش ناكرێ، چونكە مافى مرۆڤ گەر مافى مەدەنیبێ یان سیاسى یان مافى ئابوورىو كۆمەڵایەتی, هەموویان پێكەوە یەك یەكە پێكدەهێنن.
5- مافى مرۆڤ یەكبینە لەبەرەوپێشچووندایە‌و بە مرۆڤێتى مرۆڤەوە بەندە، چونكە پێویستى مرۆڤ لە رووى مادى‌و مەعنەوییەوە لە پەرەسەندنى بەردەوامدایە، ئەوەش وا دەگەیەنێ كە ئەرك‌و مافەكانیشى لە پەرەسەندندابێ‌و ببێتە فاكتەرێك بۆ پۆلێنكردنى چەندین مافى تر. دەكرێ بڵێین: مافى مرۆڤ كۆلكەى هاوبەشى كۆمەلأو شارستانیەتە جۆراوجۆرەكانە.   
6- فێركردنى مافى مرۆڤ كارێكى زۆر گرنگە، چونكە بەشێوەیەكى سەرەكى رۆڵى لە یەكتربوردن‌و دادوەریى ناو كۆمەلأ‌و دامەزراوەكان بە گشتیی دەبینێ.
7- مافى مرۆڤ وەك خۆى نامێنێتەوە ، بەردەوام لەپەرەسەندندایە ، تەنانەت گەیشتووە بەوەى كە تەنیا بایەخ بە مافى تاك نەدات، بەڵكو مافى ئابوورى‌و كۆمەڵایەتیش بگرێتەوە، كە بەوەچەى دووەم دەناسرێ. مافى كۆمەڵیش، وەك مافى گەشەكردن‌و پەرەسەندن‌و كەش‌و هەواى خاوێن‌و ئاشتى جیهان، وەچەى سێیەمە. 
8- مافەكانى مرۆڤ پێوەندییەكى توندو تۆلأ پێكیانەوە گرێدەدا، بە جۆرێك پێشخستنى هەركام لەمافەكان لەسەر حسابى یەكێكى دییان مەحاڵبێ. مافى مرۆڤ، جا چ مەدەنیى‌و سیاسییەكانى، یان ئابووریى‌و كۆمەڵایەتیى‌و ڕۆشنبیرییەكانبێ، مافگەلێكى یەكسانن‌و مەحاڵە لەیەكدى جیابكرێنەوەو دەوڵەتانیش بەپێى یاسا دەبێ كارێك بكەن هاوڵاتییەكانیان بە مسۆگەرى چێژ لەمافەكانى خۆیان وەرگرن. ڕاستیى ئەوەش كە مافى مرۆڤ یەك یەكەى لێكدانەبڕاوە، نەتەوە یەكگرتووەكان یەكبینە، لە رێى ئەو ئەركە جۆراوجۆرانەیەوە شتەكان یەكلادەكاتەوە كە پێوەندبێ بەمافى مرۆڤەوە، بگرە لەو رووەوە جەخت لەسەر ئەوە دەكرێ، كە بەڵگەنامەیەكى مافى مرۆڤ نییە یەك یەكەیى و پێكەوەگرێدانى مافى مرۆڤ یەكلا نەكاتەوە. لە راگەیاندنى كۆنگرەى جیهانى مافى مرۆڤدا كە لە لەماوەى (14- 25)ى حوزەیرانى (1993)دا لە "ڤیەنا" بەسترا، هاتووە: "گشت مافەكانى مرۆڤ یەك یەكەى پێكەوە گرێدراو ‌و لكاوە‌و لە یەكدى جیاناكرێنەوە. 



