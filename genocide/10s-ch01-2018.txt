    
بەشی یەكەم 
جینۆساید

زاراوەی جینۆساید:
    جینۆساید زاراوەیەكە لە دوو بڕگە پێكهاتووە، جینۆ (Genos) وشەیەكی گریكیە بەواتای رەگەز یا بنەچە دێت، (caeder) وشەیەكی لاتینییە بەواتای لەناوبردن و پاكتاوكردن دێت، هەردوو وشەكە پێكەوە بەمانای پاكتاوی رەگەزی دێت.
بەكارهێنانی زاراوەی جینۆساید بۆ یەكەمجار لەلایەن شارەزای یاسایی پۆڵەندی (رافائیل لیمكین) لە مەدرید لە كۆنفراسێكدا لە ساڵی 1933 بەكاریهێناوە و لەساڵی 1942 بەنوسین تۆماریكردوە. ئەم یاساناسە تەواوی خێزانەكەی بە دەستی ئەڵمانەكان لەناوبردراون.
جۆرەكانی جینۆساید:
1.	جینۆسایدی جەستەیی: بریتییە لە كوشتن و لەناوبردنی تاكەكانی كۆمەڵ، بەشێوەیەكی راستەوخۆ یا ناڕاستەوخۆ، وەك (گوللەبارانكردن، زیندەبەچاڵكردن، شونبزكردن، لەسێدارەدان و بەكارهێنانی چەكی كۆكوژ. بۆنمونە كیمیابارانكردنی گوندو لادێكان و شاری هەڵەبجە لە كوردستان، لەلایەن رژێمی عێراق و بەكارهێنانی چەكی فسفۆری و ژەهراوی دژ بە گەلی كورد، زیندەبەچاڵكردنی ئەنفالكراوەكان لە بیابانەكانی رۆژئاوای عێراق. كوشتن و لەناوبردنی نێرینەی بارزانییەكان و گەنجە كوردە فەیلییەكان، بۆردومانكردنی شاری قەڵادزێ بە بۆمبی ناپاڵم، ئەمانە دیارترین جۆری پاكتاوی جەستەیین دژ بە گەلی كورد لە عێراق

2. جینۆسایدی بایەلۆژی: ئەم جۆرەیان بریتییە لە رێگرتن لە وەچەنانەوە و زۆربوون و گەشەسەندنی كۆمەڵە مرۆڤێكی یەك رەگەز بەهۆی نەزۆك كردن و لەباربردنی ئافرەت و خەساندنی پیاوان و لێك جیاكردنەوەی ژن و پیاو بۆ ماوەیەكی درێژ. ئەم تاوانانە لە شاڵاوەكانی ئەنفال لە ساڵی 1988 لە كوردستان پەیڕەوكران، بەتایبەتی لە مەڵبەندەكانی كۆكردنەوەی ئەنفالكراوەكان لەكاتی جیاكردنەوەی پیاوەكان لە ژنەكانیان، بەهەمان شێوە جیاكردنەوەی نێرینەی بارزانییەكان لە خێزانەكانیان لە ساڵی 1983.











دەركردنی پیر و منداڵانی كورد و زیندە بەچاڵكردنی گەنجەكان لە گۆڕی بەكۆمەڵ

3. جینۆسایدی كولتوری: قەدەغە كردنی زمانی زگماك و شێواندنی مێژوو و كولتوری كۆمەڵە مرۆڤێك و سڕینەوەی شوێنەواری شارستانی و مێژوویی دەگرێتەوە. لە وێرانكردن و شێواندنی شوێنە دێرینەكان، كە پاشماوەی كۆن و نوێی دانیشتوانی ناوچەكەن، وەك روخاندنی مزگەوت و كلێسە و قەڵا دێرینەكان و پەیكەرەكان، كە ناسنامەی مێژوویی دانیشتوانی ناوچەكەن. لەلایەن زۆربەی نەتەوە باڵا دەستەكانەوە هەوڵی بێوچان دەدرێت بۆ پشتگیری دەسەڵاتەكانیان لە پاكتاوكردنی رەگەزی و نەتەوەیی، بۆ تواندنەوەی زمان و رۆشنبیری و مێژووی ئەو نەتەوانەی كە لەناو نەتەوە زۆرینەكاندا دەژین. جینۆسایدی كوڵتوری لەزۆر شوێنی جیهاندا پەیڕەو دەكرێت، وەك لە توركیا و ئێران و عێراق و سوریا  دەرهەق بە گەلی كورد دەكرێت، لە باكووری ئەفریقیا دژ بە ئەمازیغەكان و لە سودان دژ بە دانیشتوانی دارفور و لە میانمار دژ بە موسڵمانەكانی ئەو وڵاتە دەكرێت...هتد.
نمونە لە كوردستان زۆرە بەرامبەر ئەو رەفتارانەی كە رژێمەكانی عێراق و ئێران و توركیا و سوریا بەرامبەر بە گەلی كورد كردویانە.
لە عێراق لەساڵانی هەشتاكان رژێم هەڵسا بە دووبارە نوسینەوەی مێژوو، بە شێوەیەك كە لە خزمەتی بیروبۆچونی بەعس بێت...هتد.
لە توركیا كوردەكان لە ناو و ناونیشانی خۆیان بێبەشكران، (كوردی چیایان) بەسەردا چەسپاندن. لە ئێران كورد بە هۆزێكی ئێرانی كۆن دانراوە و زمانی كوردیش بە دیالێكتێكی زمانی فارسی دانراوە. لە سوریاش كوردەكان لە زێدی باب و باپیرانیان بە بێگانە دادەنرێن و تەنانەت ناسنامەی هاووڵاتی بوونیشیان لێسەندرایەوە...هتد.
4. جینۆسایدی ئابووری: بریتیە لە برسیكردنی دانیشتوان لەڕێگای تەختكردنی كێلگە كشتوكاڵیەكان و لەناوبردنی سەرچاوە ئاوییەكان و رێگا گرتن لە كاركردن بۆ بژێوی ژیان و لەناوبردنی هۆكارەكانی بەرهەمهێنانی كۆمەڵە خەڵكێك. ئەم جۆرەیان وەكو جۆرەكانی تر زۆر بەئاشكراو روون لە كوردستان بەرچاو دەكەوێت. پتر لە (4500) چوار هەزار و پێنج سەد گوندی كوردستان لەگەڵ زەوی تەختكران. مرۆڤەكان كە دەستی كار بوون زۆربەیان لەناوبردران، بە زیندەبەچاڵكردن و لەسێدارەدان و گوللەبارانكردن...هتد. هەرچی ماڵ و سامانیشیان هەبوو لە ناوچەكە كەوتنە بەر شاڵاوەكانی ئەنفال هەمووی بە تاڵان بردران. 
ئەم تاوانانە تەنها لە میانەی شاڵاوەكانی ئەنفال ئەنجام نەدراوە، بەڵكو لە پێشتریش بەرامبەر بە كوردە فەیلییەكان و بارزانییەكان ئەنجامدراوە، لە ساڵانی (1980 – 1983)، هەرچی هەیانبوو دەستی بەسەر داگیرا و بەتاڵان بردرا و خەڵكەكەشی چاوەڕوانی ژەمە خواردنێك بوون، ئەگەر رژێم پێبدابانایە.
گەمارۆی ئابووری شێوازێكی نامۆ نەبووە دژ بە كۆمەڵگەی كوردی، كە بەردەوام رژێمەكانی عێراق، بۆ چۆك پێدانی گەلی كورد و بزوتنەوە رزگاریخوازەكەی پەیڕەویان كردووە، لە برسیكردن و وێرانكردنی سەرچاوەكانی داهاتی ژیانی كۆمەڵی كوردەواری.

رژێمی عێراق بۆ پەیڕەوكردنی جینۆسایدی ئابووری بەرامبەر بە گەلی كورد چەندین شێوازی گرتەبەر كە ئەمانەن:    
1.	سەپاندنی گەمارۆی ئابووری بەسەر كوردستان بە گشتی و ناوچە ئازاد كراوەكان بەتایبەتی.
2.	مین رێژكردنی زۆربەی زەوییە كشتوكاڵییەكانی ناوچە شاخاوییەكان، كە سەرچاوەی بژێوی دانیشتوانەكەی بوو.
3.	تەقاندنەوە و كوێركردنەوەی زۆربەی سەرچاوە ئاوییەكان و ژاراویكردنی كانیاوەكان.
4.	سوتاندنی رەز و باخ و پاوان و زەوییە كشتوكاڵییەكان و بڕینەوەی دارستانەكان بەمەبەستی لەناوبردنی سەرچاوەكانی داهاتی ژیانی دانیشتوانی ناوچەكە.
5.	بەزۆر رەوانەكردنی پیاوانی ناوچە كوردیەكان بۆ ریزی سوپا و سوپای میللی(الجیش الشعبی) و جاشایەتی، بەتایبەتی لەكاتی شەڕەكانی رژێم لەگەڵ ئێران یا لەگەڵ پێشمەرگە.
بەڵام لە ساڵی 1988 لەمیانەی شاڵاوەكانی ئەنفال، رژێم بێگوێدانە هیچ یاسا و رێسایەك، هەرچی ژێرخانی ئابووری كوردستان هەبوو بەتەواوی وێرانكرد، بەجۆرێك ئەگەر چەندین ساڵ بنیاتنانەوەی بۆ بكرێت، نەگەڕێتەوە ئاستی پێشوو.
رێكەوتنامەی قەدەغەكردنی جینۆساید:
    بەهۆی ئەو تاوانە گەورانە و كۆمەڵكوژیانەوە، كە لەدژی مرۆڤایەتی ئەنجامدرا، چ لەمیانەی جەنگی دووەمى جیهانی یا لەدوای جەنگەكە، كە بە ملیۆنان مرۆڤ بوونە سوتەمەنی سیاسەتە رەگەز پەرستەكان بۆ لەناوبردنی نەتەوە ژێردەستەكان. جا بۆ ئەوەی رێگا لە دووبارە بوونەوەی شەڕ و نەهامەتییەكان بگیرێت، هەر لەم چوارچێوەیەدا كۆمەڵەی گشتی نەتەوە یەكگرتووەكان لە دەسپێكی رێكەوتنامەی قەدەغەكردنی تاوانی جینۆساید دا بەبڕیاری ژمارە (96)ی رۆژی 11ی كانونی یەكەمی 1946 بەپێی یاسا، جینۆساید بە تاوانێكی نێودەوڵەتی داناوە، چونكە ئەو تاوانە پێچەوانەی ئامانجەكانی نەتەوە یەكگرتووەكانە.
لەبەر گرنگی ئەو رێكەوتنامەیە، ئاماژە بە ناوەرۆكی مادە گرنگەكان دەكەین:
مادەی یەك: لایەنەكانی رێكەوتنامەكە رێككەوتن لەسەر ئەوەی كە جینۆساید تاوانێكی نێودەوڵەتییە، چ لەكاتی شەڕ یا لە ئاشتیدا ئەنجامدرابێت، بۆیە بەڵێنی قەدەغەكردنی تاوانی جینۆساید و سزادانی ئەنجامدەرانیان داوە.
مادەی دوو: جینۆساید ئەم تاوانانەی خوارەوە دەگرێتەوە، كە بە مەبەستی لەناوبردنی بەشێك یان كۆمەڵێكی نەتەوەیی یان رەگەزێك ئەنجام درابێت، بریتین لەمانە:
1.	كوشتنی ئەندامانی كۆمەڵێك.
2.	زیان پێگەیاندنی جەستەیی یا گیانی بە ئەندامانی كۆمەڵێك.
3.	جیاكردنەوەی كۆمەڵە خەڵكێك لە هەڵ و مەرجێكی بژێوی دژوار و سەخت، بۆ لەناوبردنی بەشێكیان یان هەموویان. 
4.	كۆسپ دانان لەبەردەم زیادبوون (زاوزێ) لە كۆمەڵێكدا.
5.	دابڕینی منداڵان لە دایك و باوكیان (خێزان)، بۆ كۆمەڵێكی تر.
مادەی سێ: ئەنجامدەرانی ئەم تاوانانەی خوارەوە سزا دەدرێن:
1.	ئەنجامدانی جینۆساید.
2.	پیلان گێڕان بۆ ئەنجامدانی جینۆساید.
3.	هاندانی راستەوخۆ و ناڕاستەوخۆ بۆ ئەنجامدانی جینۆساید.
4.	هەوڵدان بۆ ئەنجامدانی جینۆساید.
5.	بەشداریكردن لە جینۆساید.
مادەی چوار: هەر تاوانێك لەو تاوانانەی كە لە مادەی سێدا ئاماژەی پێكراوە بەپێی رێكەوتنامەكە سزا دەدرێن، ئینجا ئەو كەسانە دەسەڵاتداری دەستووری یاخود فەرمانبەری گشتی یاخود تاكی ئاسایی بن.
ئەنجامدەرانی تاوانەكە لە هەر پۆستێك بن لەوانەی ئاماژەی پێكراوە، پارێزراو نابن (حصانە)، لەو تاوانانە نابەخشرێن.
مادەی پێنج: هەموو ئەو وڵات و لایەنانەی كە رێكەوتنامەكەیان مۆركردووە، پابەندی خۆیان و وڵاتەكانیان دووپات كردۆتەوە بۆ جێبەجێكردنی ناوەرۆكی رێكەوتنامەكە، بەتایبەتی سزادانی ئەنجامدەرانی تاوانی جینۆساید و هەر تاوانێك لە تاوانەكانی مادەی سێ.
مادەی شەش: ئەنجامدەرانی هەر تاوانێك كە لە مادەی سێی تاوانی جینۆساید دا هاتووە. لە بەردەم دادگایەكی ناوخۆی تایبەتی ئەو وڵاتەی كە تاوانەكەی لەسەر خاكەكەی ئەنجامدراوە دادگایی دەكرێن، یاخود لە بەردەم دادگایەكی تاوانی نێودەوڵەتی دادگایی دەكرێت، ئەگەر نەتوانرا لە دادگایەكی ناوخۆ دادگایی بكرێت.
مادەی حەوت: ئەو تاوانانەی كە لە مادەی سێی جینۆساید، ئاماژەی پێكراوە بە تاوانی سیاسی دانانرێت و ئەنجامدەرانی تاوانەكە ناتوانن لە وڵاتانی تر مافی پەنابەری سیاسی وەربگرن، چونكە دەوڵەتانی ئەندام لەم رێكەوتنامەیە بەڵێنیان مۆركردووە، كە تاوانبارانی جینۆساید و تاوانەكانی تریش رادەستی وڵاتەكانیان بكەنەوە.
مادەی هەشت: هەر لایەنێكی رێكەوتنامەكە بۆی هەیە داوا لە دامەزراوە تایبەتمەندەكانی نەتەوە یەكگرتووەكان بكات، كە بەپێی پەیماننامەی نەتەوە یەكگرتووەكان هەر رێوشوێنكی گونجاو بگریتەبەر بۆ قەدەغەكردن و سەركوتكردنی تاوانەكانی جینۆساید یاخود هەر تاوانێك لە تاوانەكانی مادەی سێی رێكەوتننامەكە.










گۆڕى بەكۆمەڵی قوربانیانى كیمیابارانی هەڵەبجە 
مادەی نۆ: لە سەر داوای هەر لایەنێكی ناكۆك بۆ كێشەكانی نێوان ئەندامانی رێكەوتننامەكە دەتوانرێت داوا لە دادگای نێودەوڵەتی بكرێت، پەیوەست بە شیكردنەوە یاخود جێبەجێكردنی بەندەكانی رێكەوتنامەكە یاخود پەیوەست بەو كێشانەی پەیوەندی بە لێپرسراوێتی هەر دەوڵەتێكەوە هەیە لە بواری جینۆساید یاخود هەر تاوانێك لەو تاوانانەی لە مادەی سێی رێكەوتنامەكەدا هاتووە.
مادەی دە: بەپێی رێكەوتنامەی بەسەر نەچوونی تاوانەكانی جەنگ و تاوانەكانی دژ بە مرۆڤایەتی، تاوانی جینۆساید بە تێپەڕبوونی كات بەسەرناچێت.
     واتە تاوانی جینۆساید چەند كۆنیش بێت، بەسەرناچێت و ئەنجامدەرانی دادگایی دەكرێن.
جینۆساید لە یاسای نێودەوڵەتی وەكو تاوانێكی سەربەخۆ، كە تایبەتمەندی جیاوازی هەیە لەگەڵ
تاوانی تر. بۆیە لە تاوانی جینۆساید دوو پێكهاتەی زۆر گرنگ هەیە:

1. ئامانج: ئەم تاوانە لە تاوانی تر جیاوازە، چونكە مەبەستی سەرەكی جینۆساید لەناوبردنی بەشێك یا سەرجەمی كۆمەڵە مرۆڤێكە. بۆیە ئامانجی نەهێشتنی كۆمەڵە مرۆڤێك، بەشێكی بێت یا سەرجەمی، تایبەتمەندی بە جینۆساید دەدات و لەتاوانی دیكەی جیا دەكاتەوە.

2. لە رووی ژمارە: لەبەر ئەوەی جینۆساید، ئامانجی لەناوبردنە، بۆیە ژمارەی قوربانیان لە بەرچاو ناگیرێت. كەواتە تەنیا پێشنیاركردن بۆ لەناوبردنی هەر كۆمەڵە مرۆڤێك بێت، ئیتر مەبەستەكە دروست دەبێت. ئەنجامدانی تاوانەكەش مەرج نییە، ژمارەی قوربانیانی زۆری هەبێت، كەم و زۆر گرنگ نییە و لە بەرچاو ناگیرێت بۆ دیاریكردنی تاوانی جینۆساید و ئەنجامدەرانی تاوانەكە.

 