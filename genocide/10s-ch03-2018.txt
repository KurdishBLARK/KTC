
بەشی سێیەم 
كـوردە فەیلیەكان

كورتەیەكی مێژوویی دەربارەی كوردە فەیلیەكان:
   كوردە فەیلیەكان بە درێژایی مێژوو لە رۆژهەڵاتی دیجلە ژیاون و بەشێكی دانەبڕاون لە نەتەوەی كورد.
ئەم زارەوەیە (فەیلی) بە كۆمەڵە هۆزێكی لوڕی دەوترێت، كە نیشتەجێی (پێشكۆ و پشتكۆ)ی زنجیرە چیاكانی زاگرۆس بوون, زۆربەی مێژوونوسان، كۆكن لەسەر ئەوەی كە لە  رەچەڵەكی ئیلامی یا گۆتییەكانن، لە ناوەڕاست و باشووری عێراق ژیاون، لە ناوچەكانی (مەندەلی، زڕباتییە، بەدرە، جەسان، خانەقین، كەركوك، بەغدا، كوت، عەمارە و بەسرە).












رۆژهەڵاتناسی روسی (فلادمێر مینۆرسكی) و هەریەك لە (جۆن ماڵكۆن و بڕاون) و توێژەری كوردی (د. اسماعیل قوماندار) پشتگیری بۆچوونەكەی دەكەن، كە بڕوای وایە سەرەتاكانی دەركەوتنی زاراوەی (فەیلی) لە سەدەی شازدە بووە، بۆ جیاكردنەوەی میرنشینی (لوڕی بچووك) وحوكمڕانەكەی كە خۆیان بە لوڕی رەسەن دادەنا، بە بەراورد لەگەڵ (لوڕی گەورە) كە وایان دادەنا، لوڕی بچووك بەشێكن لە لوڕی گەورە، نەك رەسەن و بنچینە. سەرەڕای ئەوەی ئەم زاراوەیە لەم ناوچانە بە دەگمەن بەكارهاتوە، بەڵام لەسەدەی نۆزدەهەم، تەنیا لەلایەن دانیشتوانی پشتكۆ بەكارهاتووە. لە سەردەمی ئێستاش ئەم زاراوەیە تەنیا بۆ ئەو كوردانە بەكاردەهێنرێت، كە نیشتەجێی ئەو ناوچانەن بەر دەوڵەتی عێراق كەوتون، لەدوای دیاریكردنی سنووری نێوان ئێران و عوسمانییەكان لە ساڵ 1905. بەڵام دانیشتوانی خانەقین و مەندەلی كە كوردی گەرمەسێرن، ئەم زاراوەیە بۆ ناساندنی خۆیان بەكارناهێنن. 
هەندێك لە توێژەران بڕوایان وایە كە بنچینەی زاراوەی فەیلی، لەناوی پاشای ئیلامی (بیلی) هاتووە، كە بنەماڵەكانی دەوڵەتی (ئیلامیان) لە ساڵی (2670 پ. ز) دامەزراندوە. ناوی ( بیلی ) بەدرێژایی رۆژگار گۆڕاوە بۆ (فەیلی)، بە گۆڕانی بڕگەى (با) بۆ (فا)، هەروەك گۆڕانی ناوی (بارس) بۆ (فارس)ی ئێستا.
(بهلە) وەك رووبەرێكی جوگرافیایی بۆ یەكەمجار، كە لەسەرچاوە عەرەبیە ئیسلامیەكاندا هاتووە، لە سەدەی دەیەمی زایینی لە كتێبی (مختصر تاریخ البلدان)ی (ابن فقیە الهمدانی )، ئاماژەی پێكراوە، ئەم ناوچانە دەگرێتەوە (هەمەدان، ماسین (ئیلام)، سمرە (درشهر)، ماە البصرە (نهاوند)، ماە الكوفە (دینور) و كرمنشاە). ابن ندیم لە كتێبی (الفهرست) هەر ئەو شارانە باس دەكات كە سەر بە (فهلە)ن، هەروەك (تەبەری) لە كتێبی (تاریخ الرسل و الملوك) كەوا (فهلو) خەڵكی هەرێمی چیاكانن. لێرەوە بۆمان دەردەكەوێت كە كوردە فەیلییەكان دانیشوانی ئەوپەڕی باشووری كوردستانن. ئەم ناوچانەش تەنها (پشتكۆ) و (پێشكۆ) دەگرێتەوە. ناوی (لوڕ) بەو هۆزانە دەوترێت كە لە بەشی رۆژهەڵات و باشووری كوردستان نیشتەجێن و بە هەموو لوڕەكانی دانیشتوی عێراق دەوترێت (فەیلی).












تابلۆیەكى تایبەت بە كوردە فەیلیەكان



سەرەتای نەهامەتی كوردە فەیلییەكان:   
   كێشەی كوردە فەیلییەكان وەك كێشەی عەرەبە شیعەكان پەیوەستە بەو ململانێ سیاسیە دوور و درێژەی نێوان هەردوو دەوڵەتی عوسمانی تورك و سەفەویی ئێرانی، كە رێخۆشكەر بوو بۆ دابەشكردنی دانیشتوانی ناوچەكە لە نێوان دووكەوتەی ئێرانی و عوسمانی. زۆر لە شیعە عێراقیەكان بە دووكەوتەی ئێرانی ناونوسكران، كە لەناویاندا كوردە فەیلیەكان بوون لە سەرەتای دامەزراندنی دەوڵەتی عێراقی رووبەرووی جیاكردنەوە (هاوێڵكردن) بوونەتەوە لەگەڵ توێژ و چینەكانی تری كۆمەڵگەی عێراق.                  
لە ساڵی 1924 یاسای رەگەزنامەی عێراقی جەختی لەسەر دابەشكردنی گەلی عێراق كردەوە بۆ سێ بەش لەسەر بنەمای ئایین و نەتەوە. كوردە فەیلیەكان لەبەر ئەوەی لە پەیڕەوانی رێبازی شیعە مەزهەب بوون، بە رەچەڵەكی ئێرانی ناو نوسكران، بۆیە بە بەردەوامی كەوتنە بەر هێرشی دەسەڵاتدارانی عێراق.







كوردە فەیلییەكان لە خیوەتگاكانی سەر سنوری ئێران
لەگەڵ دەست بەسەرداگرتنی دەسەڵات، لەلایەن بەعسیەكانەوە، لە ساڵی 1968 بەدواوە، كوردە فەیلیەكان رووبەرووی شاڵاوی توندی راگواستن و لەناوبردن بوونەوە. لەسەرەتای حەفتاكان رژێم نزیكەی (40000) چل هەزار كوردی فەیلی راگوێزی ئێران كرد، بەبیانۆی ئەوەی كە رەچەڵەكیان ئێرانیە. لە درێژە پێدانی ئەم سیاسەتە رەگەزپەرستیە، لەساڵی 1980 بەپێی بڕیاری ژمارە (666)، مافی هاوڵاتیبوونى لێسەندنەوە، ئینجا دەست بەسەر ماڵ و سامانیان داگیرا. 
ئامانجى لەناوبردنی ئەو توێژە رەسەنەی گەلی كورد، بۆ بنبڕكردنی كورد بوو لە بەغدا و شوێنە عەرەبنشینەكانی عێراق. ژمارەیەكی ئێجگار زۆریان بەوپەڕی رەفتاری دڕندایەتی و نامرۆڤانەوە، بە زەوتكردنی ژن و كوشتنی پیاو و منداڵەكان دەستیپێكرد، كە لە مێژوو كەم وێنە بووە. سەرەڕای ئەم هەموو زۆردارییەی كە بەرامبەریان دەكرا، هەر بەوە نەوەستان بەڵكو دەستكرا بە رەشبگیركردنی هەزاران گەنجی فەیلییەكان وەك بارمتە، كە تائێستا بێسەروشوێنن و هیچ زانیاریەكیان لەبارەوە نازانرێت.
رژێم چەمكی رەچەڵەكی ئێرانی كردە بیانۆ بۆ راگواستنیان، بەكۆمەڵ لە ناوچەكانی بەغدا و شار و شارۆچكەكانی تری عێراق، دووریخستنەوە بۆ سنوورەكانی عێراق ـ ئێران، لەپێش و لەدوای جەنگى (1980 – 1988) بەبێ گوێدانە هیچ یاساو مافێكی مێژووی ئەم گەلە.
ساڵی (1980) وەزیری ناوخۆی عێراق، بڕیارێكی دەركرد بە دوورخستنەوەی ئەو كەسانە كە بەرەچەڵەك ئێرانین و لە عێراقدا دەژین، رەگەزنامەی عێراقییان نییە. لە چوارچێوەی ئەم بڕیارە ئەو گەنجانە كە تەمەنیان لەنێوان (18– 28) ساڵدا بوو، وەك دەسبەسەر لەلای رژێم مانەوە، ئەوانی تریش بەرەو سنوورەكانی ئێران دوورخرانەوە. بڕیارەكە جەختی كردەوە هەر كەسێك بیەوێت بۆ عێراق بگەڕێتەوە دەبێ گوللەباران بكرێت.
لەمیانەی چەوساندنەوەو توندوتیژی، سەرۆكی پێشوی عێراق (صدام حسین)، داهێنانێكی نوێی هێنا كایەوە، ئەو پیاوەی عێراقییە و ژنەكەی فەیلییە دەبێ لێی جیابێتەوە، بەرامبەر بە (4000) چوار هەزار دینار ئەگەر سەرباز بێت، (2500) دوو هەزار و پێنج سەد دینار ئەگەر سڤیل بێت.
دەركردنی كوردە فەیلییەكان بۆ سنورەكانی ئێران (دەروازەی منزریە)                 بەبێ هیچ پێویستێكی ژیان


لە میانەی بەردەوامبوونی سیاسەتی پاكتاوكردنی كورد، تەنیا لە 4ى نیسانى 1980، (5000) پێنج هەزار كوردی فەیلی بە كۆمەڵ لە ناوبردران.
بەپێی ئامارەكانی خاچی سوور و مانگی سووری نێودەوڵەتی (400000) چوار سەد هەزار هاووڵاتی فەیلی بوونە قوربانی ئەم سیاسەتەی رژێم بە كوژرا و راگوێزراوەوە.
 
لەیادی (29) ساڵەی راگواستنى كوردە فەیلییەكان رۆژی (3/4/2009) لە شەقامی كیفاح لە بەغدا، بنكەی كوردە فەیلییەكان

لە دوای روخانی رژێم لە ساڵی (2006) یاسای رەگەزنامەی عێراقی، بڕیاری (666) ساڵی 1980ی پوچەڵكردەوە، كە پەیوەست بوو بە سەندنەوەی رەگەزنامەی عێراقی لەلایەن رژێمی پێشوو. ژمارەیەك توانیان مافەكانیان بەدەست بهێننەوە، بەڵام ژمارەیەكیان تا ئێستا نەیانتوانیوە ئەو مافانە بەدەست بهێننەوە، چونكە بۆ گێڕانەوەی مافەكانیان پێویستیان بە بەڵگەنامە هەیە كە رەچەڵەكی عێراقی خۆی بسەڵمێنێ، دەبێ لە سەر ژمێری 1957 ناونوس كرابێت، بەڵام خەڵكێكی زۆر بەڵگەنامەكانیان نەماوە، لەبەر ئەوەی رژێم لەكاتی شاڵاوەكانی دەركردن و گرتنەكان هەمووی لەناوبردووە.    

دادگای باڵای تاوانەكانی عێراق كێشەی كوردە فەیلییەكانی بەجینۆساید ناساند 
