
بەشی شەشەم
ئەنفال 
    تاوانی ئەنفال یەكێكە لە گەورەترین و ترسناكترین ئەو تاوانانەی لە كۆتاییەكانی سەدەی بیست بەرامبەر بە گەلی كورد ئەنجامدرا. نوێترین سیاسەتی رەگەزپەرستانە بووە بۆ پاكتاوكردنی نەتەوەیەك لە سەر زێدی باب و باپیرانی.

 
منداڵە بێ سەرپەرشتیارەكانى قوربانیانى ئەنفال

چەمكی ئەنفال:
ئەنفال لە زمانەوانیدا، كۆی (نفل)ە، كە بە دەسكەوت دێت. ناوی سورەتی هەشتەمە لە قورئانی پیرۆز، بە واتای ئەو دەسكەوتە دێت كە لەكاتی شەڕدا بەدەست شەڕكەرە موسوڵمانەكان دەكەوێت. واتا سامان و سەروەتی بێبڕواكانە كە دەست موسولمانان دەكەوێت. لەم بارەیەشەوە بۆچوونی زانایانی ئیسلام سەبارەت بە چەمك و واتای ئەنفال (الانفال هو الغنیمە، أی كل نیل ناله المسلمون من أهل الحرب). كەواتە ئەنفال لە ئایینی ئیسلامدا ئەو دەسكەوت و سامانەیە كە موسوڵمانان لە بتپەرست و بێ باوەڕان وەك دەسكەوتی شەڕ دەستیان دەكەوێت. هەروەك لە سورەتی (الانفال)ى  قورئانی پیرۆزەوە ئاماژەی پێكراوە:(ێسْأَلُونَكَ عَنِ الْأَنْفَالِ قُلِ الْأَنْفَالُ لِلَّهِ ۆالرَّسُولِ فَاتَّقُوا اللَّهَ ۆأَصْلِحُوا ژَاتَ بَیْنِكُمْ ۆأَگِیعُوا اللَّهَ ۆرَسُوڵهُ إِنْ كُنْتُمْ مُۆْمِنِین( (1 الانفال)، هەروەها بەم شێوەیە باس لە چۆنیەتی دابەشكردنی دەسكەوتەكان دەكات: (ۆاعْڵمُوا أَنَّمَا غَنِمْتُمْ مِنْ شَیْ‌وٍ فَأَنَّ لِلَّهِ خُمُسَهُ ۆلِلرَّسُولِ ۆلِژِی الْقُرْبَى ۆالْێتَامَى ۆالْمَسَاكِینِ ۆابْنِ السَّبِیلِ إِنْ كُنْتُمْ ێمَنْتُمْ بِاللَّهِ ۆمَا أَنْزَلْنَا عَڵى عَبْدِنَا ێوْمَ الْفُرْقَانِ ێوْمَ الْتَقَى الْجَمْعَانِ ۆاللَّهُ عَڵى كُلِّ شَیْ‌وٍ قَدِیرٌ) (41الانفال).
هۆی دابەزینی سورەتی ئەنفال: 
    ئەگەر بۆ هۆی هاتنە خوارەوەی ئەم سورەتە بگەڕێینەوە، بە تەواوەتی چەمكی ئەنفالمان بۆ روندەبێتەوە.
هاوەڵێكی پێغەمبەر (د.خ) كە ناوی (عبادەی كوڕی صامت ) دەیگێڕێتەوە: (لەگەڵ  پێغەمبەر (د.خ) چووین بۆ شەڕی (بەدر)و كەوتینە بەرامبەر بێباوەڕان. دوژمن تێكشكا، كۆمەڵێك لە موسڵمانەكان بە دوایان كەوتن، بۆ ئەوەی زیاتریان تێك بشكێنن، هەندێكی تریان دەوری پێغەمبەریان گرت، نەبادا زیانی پێبگات و كۆمەڵێكی تریش كەوتنە دوای ئەو دەسكەوت و پاشماوانەی كە بێباوەڕان لە دوای خۆیان بەجێیان هێشتبوو. بەم جۆرە موسڵمانەكان بوونە سێ بەش. دوای ئەوەی دوژمن راونەرەكان گەڕانەوە، داوایانكرد دەسكەوتەكان هەمووی بۆ ئەوان بێت، چونكە ئەوان دوژمنیان شكاندوە. ئەوانەی كە لە دەوری  پێغەمبەر (د.خ) مابوونەوە بە مافی خۆیان دەزانی دەسكەوتەكان بۆ ئەوان بێت، لەبەر ئەوەی پێغەمبەریان لە مەترسی پاراستوە. كەچی ئەو بەشەی دەستیان بەسەر دەسكەوتەكان داگرتبوو سوربوون لەسەر ئەوەی كە خۆیان دەسكەوتەكانیان كۆكردۆتەوە، تەنیا مافی خۆیانە بیبەن. لە ئەنجامی ئەم مشتومڕە خەریك بوو كێشە لەنێوانیاندا دروست بێت . خودای گەورە بۆ چارەسەركردنی ئەم كێشەیە، ئایەتەی ئەنفالی دابەزاند.
ئەنفال لە دیدى ئایینی ئیسلامەوە: 
    وەك لە بابەتی پێشو ئاماژەی پێكراوە، بۆ چارسەركردنی ئەو كێشەیە كە لەنێوان شەڕكەرە موسڵمانەكان روویدا، لە دابەشكردنی دەسكەوتەكانی شەڕی بەدر، بۆیە دەتوانین دەربارەی ئەنفال لە روانگەی ئایینی ئیسلامەوە بەم شێوەیە رێكبخەین:
1.	ئەنفال بە واتای ئەو دەسكەوتانە دێت، كە جەنگاوەرە موسڵمانەكان لە كاتی شەڕدا لەگەڵ بتپەرەستان و بێباوەڕان لە ماڵ و سامان و ئاژەڵ ودیلەكانی جەنگ دەستیان دەكەوێت.
2.	ئەو لایەنەی كە دەسكەوتەكانی لێدەگیرێت دەبێ كۆمەڵێكی بێباوەڕ و كافربن، لەلایەن ئەو موسڵمانانەی كە مەبەستیان لە شەڕكردن بۆ سەرخستنی ئایینی ئیسلام بووە، نەك كەسانی بێتاوان.
ئەگەر بەراوردێك لەنێوان ئەنفالی رژێم و بنەماكانی ئەنفال بكەین، بەهیچ شێوەیەك لەگەڵ یەكتری ناگونجێت، چونكە گەلی كورد گەلێكی موسڵمان و بڕوادارە. لە سەرەتای بڵاوبوونەوەی ئایینی ئیسلام بە ئارەزووی خۆیان بۆنەتە موسڵمان، تاكو ئێستا لە نەتەوە دەگمەنەكانن كە بەدروستی پەیڕەوی ئایینی ئیسلام دەكەن، هەروەها كورد لەسەر خاك و ناو ماڵی خۆی هێرشی كراوەتە سەر، بە زەبری هێز تاڵان كراوە و لە گوندەكانیان راپێچی شوێنە نادیارەكان كراون و زیندە بەچاڵ و گوللەباران كراون.
ئەنفالى كورد:
    وەك لە بابەتەكانی پێشو باسمانكرد، هەر لەسەرەتای دامەزراندنی دەوڵەتی عێراقیەوە كورد دووچاری پاكتاوكردنی نەژادی هاتووە، بەهەموو شێوەكانی گرتن و راگواستن و كوشتن و تالانكردن و بەعەرەبكردن، بەڵام ئەمەی كە لەساڵی 1988 بەناوی ئەنفال بەرامبەر گەلی كورد ئەنجامدرا، شێوەیەكی تایبەتی وەرگرت، لە دڕندایەتی و قڕكردندا، كە دەتوانین بەجۆرێكی ترسناكی جینۆساید لەم سەردەمەدا بە مرۆڤایەتی بناسێنین. كەواتە دەتوانین (ئەنفال) بەم شێوەیە پێناسە بكەین، كە ( میدل ئیست وۆچ)، دەیخاتە روو: (ئەنفال ئەو ناوەبوو كە بە زنجیرەیەك هێرش و پەلاماری نەخشە بۆ كێشراوی سەربازی ئەنجامدرا. سەرجەم هەشت پەلامار بوو لە شەش ناوچەی جوگرافیای جیاواز بەڕێوەچوو، لەنێوان مانگی شوبات و سەرەتای ئەیلولی 1988 دا. سەرەتا كردە سەربازییەكان لە دەست نوسینگەی باكووری رێكخستنی حیزبی بەعس بوو، كە بنكەی سەرەكی لە شاری كەركوك بوو. لە ئاداری 1987 بە دواوە لە لایەن (عەلی حەسەن ئەلمەجید) (عەلی كیمیاوی )، سەرۆكایەتی دەكرا. هێرش و پەلامارەكانی ئەنفال لەلایەن هێزە نیزامییەكان و هەردوو فەیلەقی یەك و پێنج ئەنجامدرا بە پاڵپشتی یەكە جیاوازەكانی سوپای عێراق و فەوجە سووكە كوردەكان(جاش).
 
رێوڕەسمی دووبارە ناشتنەوەی ئەنفالكراوانی گەرمیان

ئەنفال بەرچاوترین تاوانە لە دوای شەڕی دووەمی جیهانیەوە بە سەر گەلی كورد داهاتووە، بۆ لەناوبردن و سەركوتكردنی بزوتنەوەی نەتەوەیی كورد و سڕینەوەی هەموو مۆركێكی نەتەوەیی و كولتوری و مێژوویی و دیمۆگرافی و كۆمەڵایەتی و ئابووری...هتد. 
هێرشەكانی ئەنفال بە یەكێك لە زەقترین دیاردەكانی پێشێلكردنی مافی مرۆڤ لەلایەن رژێمی عێراقەوە دادەنرێت، كە پەلامارە سەربازییەكان راستەوخۆ گوندو لادێكان و چەند شارۆچكەیەكی كوردستانیان بە تەواوەتی وێرانكرد و ژمارەیەكی زۆری دانیشتوانە بێتاوانەكەیان بۆ چەند شوێنێكی تایبەت راگواستەوە، لە بیابانەكانی رۆژئاوای عێراق، لەسەر سنوری               عێراق ـ سعودیە، كە زۆربەی هەرە زۆریان لەم ناوچەیەدا زیندەبەچاڵ و گوللەباران كران و ماڵ و سامانیشیان وەك دەسكەوتی شەڕ بە تاڵا بردرا.
دەسەڵاتدارانی رژێمی پێشووی عێراق زۆر بەشانازییەوە دانیان بە هێرشەكانی ئەنفال ناوە. هەموو ساڵێكیش یادیان كردۆتەوە، بەڵام هەرگیز دانیان بە بێسەروشوێن كردنی ئەو دەیان هەزار مرۆڤە بێتاوانە نەناوە. پیاوانی رژێم وایان بڵاودەكردەوە، كە گوایە شاڵاوەكانی ئەنفال تەنیا لە دژی (تێكدەران و بەكرێگیراوان) كراوە.
هۆكارەكانی ئەنجامدانی شاڵاوەكانی ئەنفال: 
     هۆكاری ئەنجامدانی شاڵاوەكانی ئەنفال بۆ لەناوبردن و قڕكردنی گەلی كورد، ئەمانەی خوارەوەن:
یەكەم: گرنگی شوێنی جوگرافی هەرێمی كوردستان. ئەم شوێنە گرنگی تایبەتی جیۆپۆلەتیكی هەیە، كە بایەخ بە دوو بنەمای سەرەكی (سروشتی و مرۆیی) دەدات، لەئەنجامی لێكدانی هەردوو بنەما، بنەمای ئابووریش پەیدا دەبێت.
أ‌.	بنەمای سروشتی:
    كوردستان بەسەر (4) چوار دەوڵەتی ناوچەكەدا دابەشكراوە، ئەو دەوڵەتانەش هەمیشە لە ململانێی یەكتر دان. هەرچەندە شوێنی جوگرافی لەسەر زەوی نەگۆڕە، بەڵام لە رووی جیۆپۆلەتیكەوە لە سەردەمێكەوە بۆ سەردەمەكانی تر بەهۆی كاریگەری هۆكارە ئابووری و سیاسیەكان دەگۆڕێت، هەرێمی كوردستان كەوتۆتە نێوان هەر چوار دەوڵەتی (عێراق، ئێران، توركیا، سوریا)، بۆیە وای لێهاتووە هەردەم كێشەكەی ئاڵۆزبێت و دەنگی رەوای گەلەكەی نەگاتە جیهانی دەرەوە. هەرێمی كوردستان گرنگی زۆری هەیە، كە بریتین لە:
1.	ناوچەیەكی دەوڵەمەندە بە پترۆڵ و گازی سروشتی و سامانە كانزاییەكانی تر.
2.	زەوی بە پیت و سەرچاوەی ئاوی زۆر، وایكردووە ببێتە هەمە چەشنەی بەروبوومی كشتوكاڵی، كە دەتوانرێت بە سەبەتەی خۆراكی عێراق دابنرێت و كاریگەری لەسەر ئاسایشی خۆراكی هەموو عێراق هەبێت.
   بایەخی جیۆپۆلەتیكی هەرێمی كوردستان، بە هۆكارێكی گرنگ و سەرەكی دادەنرێت بۆ ئەنجامدانی ئەم تاوانە، چونكە ئەگەر عێراق هەرێمی كوردستانی لێ جیابێتەوە، دەبێتە وڵاتێكی هەژار و كەم ئاو و كەم دەرامەتی سروشتی. كەواتە كوردستان مەرجی بەهێزبوونی دەوڵەتی عێراقە.

ب. بنەمای مرۆیی:
    ژمارەی دانیشتوان بایەخێكی زۆری هەیە لە پێوەری بەهێزی و لاوازی دەوڵەت لە دیمۆگرافی هەرێمی كوردستان، ئەگەر سەیری دانیشوانەكەی بكەیت لە سەرژمێری گشتی عێراق، رێژەی لەدایكبوون، لەم هەرێمە زۆرترە بە بەراورد لەگەڵ ناوەڕاست و باشووری عێراق رێژەی مردنیش كەمترە، لەبەر كاریگەری ئاو و هەواكەی و تایبەتمەندی ژنی كورد كە بە وەچەترە(خصوبە). ئەمەشیان بە یەكێك لە هۆكارە گرنگەكانی دیمۆگرافی دادەنرێت بۆ گەلی كورد. هەر لەبەر ئەم هۆیەشە رژێمی عێراق لە رووی ئاسایشی نەتەوەییەوە بیری لێكردۆتەوە و نەخشەی داڕشتوە بۆ لەناوبردنی توێژی گەنجانی كورد، كە بە ئەنجامدانی شاڵاوەكانی ئەنفال بە هەزاران پیاو و ژنی گەنجی كورد لەناوبردران.
دووەم: تێكچوونی هاوسەنگی تەمەن لەنێوان گەنجانی كورد و گەنجانی ناوەڕاست و باشووری عێراق.

شەڕی درێژخایەنی نێوان عێراق و ئێران بووە هۆی لەناوبردنی هەزاران گەنج لە بەرەكانی شەڕدا، بەتایبەتی گەنجانی ناوەڕاست و باشووری عێراق، كە شوێنەواری خراپی ( ئابوری و كۆمەڵایەتی و سوپایی) لەسەر كۆمەڵگەی عێراقی هەبووە.

سێیەم: ناوچەیەكی زۆری كوردستان لەژێر دەسەڵاتی هێزی پێشمەرگەی كوردستاندا بوو، بەتایبەتی ناوچە شاخاویە سەختەكان، كە بۆ بەرەنگاری و شەڕ لە بەرژەوەندی پێشمەرگە دابوو. حكومەتی عێراقیش بە مافێكی یاسایی خۆی دەزانی، كە دووبارە ئەم ناوچانە بخاتەوە ژێر دەسەڵاتی خۆی، سوپای عێراقیش لەو كاتە سەرقاڵی بەرەكانی جەنگی ئێران بوو، نەیدەتوانی بە ئازادی رربەڕووی ئێران  ببێتەوە، لەبەر گورزی كوشندەی هێزی پێشمەرگە. بۆیە شاڵاوەكانی ئەنفال زیاتر گوندو لادێیەكانی كوردستانی گرتەوە، چونكە بە سەرچاوەی سەرەكی و بژێوی دانیشتوانەكەی و شوێنی داڵدەدانی هێزی پێشمەرگەی دەزانی.

چوارەم: لەسەرەتای دامەزراندنی دەوڵەتی عێراق، حكومەتە یەك لەدوای یەكەكانی عێراق نەتەوەی كوردیان وەك كۆسپ و رێگر لە بەردەم یەكێتی نەتەوەی عەرەب دادەنا. بە بیروبۆچوونی سیاسەتمەدارانی عێراق كێشەی كورد مەترسیە لەسەر ئاسایشی نەتەوەی عەرەب، بۆیە تا بۆیان كرابێت هەموو هەوڵێكیان داوە بۆ تواندنەوەو لەناوبردنی ئەم مەترسییە، شالاوەكانی ئەنفالیش بە تۆڵەی هەوڵەكانی پاكتاوكردنی نەژادی گەلی كورد لە عێراق دادەنرێت.

پێنجەم: پەیوەندییە نێودەوڵەتی و هەرێمییەكانی عێراق.
حكومەتی عێراق لە ساڵانی هەشتاكانی سەدەی بیست، وڵاتێكی دابڕاو نەبوو لەرووی پەیوەندیە نێودەوڵەتی و هەرێمییەكان، بەڵكو پەیوەندییەكی توندوتۆڵی لەگەڵ وڵاتانی عەرەبی و ئیسلامى و جیهانیدا هەبوو، بۆیە لە رووی سەربازی لە ماوەی جەنگی هەشت ساڵەی لەگەڵ ئێراندا ببوو بە وڵاتێكی بەهێز لە ناوچەكەدا. پاڵپشتی دەرەوە و جیهان وای لە حكومەتی عێراق كردبوو، كە گوێ بەهیچ یاسا و بڕیارێكی نێودەوڵەتی نەدات لە پیادەكردنی سیاسەتێكی وێرانكارانە دژی ناوچەكانی كوردستان. بۆنمونە، كاتێ حكومەتی عێراق بەوپەڕی فراوانی و خەستی چەكی كیمیاوی لە شاڵاوەكانی ئەنفال بەكاردەهێنا، حكومەتی سۆڤیەت داكۆكی لە هەڵوێستی عێراق دەكرد. جگە لەمەش حكومەتی توركیا رۆلێكی گرنگی دەگێڕا لەم بارەیەوە، وتەبێژی وەزارەتی دەرەوەی توركیا رایگەیاند، كە شارەزایانی پزیشكی توركیا پەناهەندە كوردەكانیان پشكنیوە، هیچ جۆرە شوێنەواری چەكی كیمیاویان بەسەرەوە دیار نەبووە، هەروەها بە داواكاری نەتەوە یەكگرتووەكان رازی نەبوو، بۆ ناردنی پسپۆرانی تەندروستی بۆ پشكنینی پەناهەندە كوردكان.
شەشەم: نالەباری بارودۆخی كورد، كورد لەم قۆناغەدا زۆر بێكەس بوو، هیچ هێز و وڵاتێك نەبوو پشتگیری و داكۆكی لە مافەكانی بكات و فشار بخاتە سەر حكومەتی عێراق بەرامبەر بەو هەموو پێشێلكارییە نامرۆڤانەی پەیڕەو دەكرا لە پاكتاوی رەگەزی دژی گەلی كورد، بەتایبەتی لە ساڵی 1988 كە هەموو ناوچەكانی كوردستانی گرتەوە.

 
كۆكردنەوەی ژن و منداڵی كورد لە شاڵاوەكانی ئەنفال و رەوانەكردنیان بەرەو مەرگ




 
نەخشەی ژمارە (5) ناوچە ئەنفالكراوەكانی هەرێمی كوردستان *

* لە نەخشەكانى سەردار محمد عبدالرحمن / ئەتلەسی هەرێمی كوردستانی عێراق . 
شاڵاوەكانی ئەنفال
1.	جوگرافیای شاڵاوەكانی ئەنفال:
    وەك لەپێشەوە ئاماژەمان بۆكرد، سەرانی رژێمی عێراق هەر لەسەرەتای دامەزراندنی دەوڵەتی عێراقدا، بەردەوام بوون لەسەر سیاسەتی پاكتاوكردنی رەگەزی كورد، چونكە لە هزری ناسیۆنالیستیاندا، كورد مەترسی بوو لەسەر ئاسایشی نەتەوەیی عەرەب، بۆیە رۆژ لەدوای رۆژ تاوانەكانیان گەورەتر دەبوون و زیانەكانی گەلی كوردیش بەهەمان شێوە گەورەتر دەبوو، تاكو ساڵی 1988 رژێم بێ پەروا هەرچی هێز وتوانا و تەكنۆلۆجیا و پەیوەندیە نێودەوڵەتییەكانی بە دەستەوە بوو بەرامبەر گەلی كورد بەكاریهێنا، ئەم جارەیان لەژێر ناوی (ئەنفال). تاوانەكانیش بەچەند قۆناغێك دەستیپێكرد بریتین لە:
ئەنفالی یەك: ئەنفالی دۆڵی جافایەتی، لە (23ی شوبات تاكو 19ئاداری 1988ی خایاند) ئەم شاڵاوە بە هێرشكردن بۆ سەر گوندەكانی سەرگەڵو و بەرگەڵوی دۆڵی جافایەتی لە 23 شوباتی 1988 دەستیپێكرد. لە چەند قۆڵێكەوە بەدرێژایی (80)كم لە بنگردەوە بۆ لای رۆژهەڵاتی دەریاچەی دوكان و شارۆچكەی دوكان، لەوێشەوە بۆ شاری سلێمانی و شارۆچكەی ماوەت و چوارتای گرتەوە. ئامانجی ئەم هێرشە لەناوبردن و وێرانكردنی (25 -30) گوندی دۆڵی جافایەتی و داگیركردنی بارەگاكانی سەركردایەتی هێزی پێشمەرگە بوو لەم ناوچەیەدا. ئەم هێرشە بەربڵاوە سنوری شارۆچكەكانی (سورداش، دوكان، بنگرد، سەرچنار، قەڵاچواڵان و چوارتا)ى گرتەوە. بەسەر پەرشتی وەزیری بەرگری (سوڵتان هاشم) بوو. هێزە بەشدار بووەكانی ئەم شاڵاوە پێكهاتبوون لە (20) لیواو شەست فەوج و دەیان فەوجی جاشی سوك و مەفرەزە تایبەتەكان، بە نوێترین چەكی قوڕس و بەخەستی چەكی كیمیاوی لەم هێرشەدا بەكارهات. لەئەنجامدا چەندین گوندو ناوچە وێرانكران. بۆنمونە( قەمچۆغە, شاخەڕەش، دۆڵە ڕووت، قزلەر، قەرەسەرد، ئاسۆس، قەرەچەتان، شەدەڵە ، پیرمەگرون، زێوێ، گەڕەدێ، دابان، مەرگەو شارستێن )، هەروەها كانی توو، یاخسەمەڕ , قەیوان ...هتد. بەشێوەیەك هیچ گوندێكی ئەم دەڤەرە رزگاری نەبوو. لە كۆتایی شاڵاوەكەدا سەرجەم ناوچەكە داگیركرا و گشت گوندەكان روخێنران و وێرانكران و ماڵ و سامانیشیان لەلایەن سوپای عێراقەوە بەتاڵان بردرا. كاتی گوندەكان داگیركران، دانیشتوانی ناوچەكە بەرەو ئێران هەڵاتن، هەندێكیش بەرەو سلێمانی چوون، بۆیە گوندنشینانی دۆڵی جافایەتی بەشێكی زۆریان دەرباز بوون. بەڵام ئەوانەی بەرەو ئێران رایانكرد بە هۆی سەرما و بەفر و باران زۆریان لە رێگادا مردن. ئەو خەڵكەی كە دەرباز نەبوون و مابوونەوە هەموویان گیران و شونبزركران. 
ئەنفالی دوو: لە (22ی ئادار تاكو 1 نیسانی 1988 كۆتایی هات)            
    ئەم هێرشە ناوچەی قەرەداغی گرتەوە لە(تەكیە,سێوسێنان,سەگرمە, دەربەندباسەڕە, قۆپی قەرەداغ...هتد). گشت گوند و ئاوەدانییەكانی ئەم ناوچە جوگرافیایەی گرتەوە. سەرەتای هێرشەكە بە كیمیابارانكردنی چەند شوێنێكی ستراتیژی لە ناوچەكە دەستیپێكرد، بۆیە گوندی سیوسێنان كە گوندێكی دیاری ناوچەكە بوو بە شێوەیەكی زۆر سەخت كیمیابارانكرا. مەبەست لەم كردە روخاندنی ورەی خەڵكی ناوچەكە بوو. لەكاتی هێرشەكە دانیشتوانی ناوچەی قەرەداغ بە دوولا رایانكرد، هەندێكیان بەرەو سلێمانی و ئۆردوگاكانی ناوچەی سلێمانی چوون، زیانیان كەم بوو، بەڵام ئەو كۆمەڵەی بەرەو خوارووی گەرمیان رایانكرد ژمارەیەكی زۆریان دەسگیركران و دواتر شونبزركران.
لە ئەنفالی قەرەداغ ئەو هاووڵاتیە كوردانەی كە گیران یا خۆیان دا بەدەستەوە، بۆ سەربازگەی قۆڕەتوویان گواستنەوە، كە نزیكەی هەشت هەزار كەس دەبوون لە ژن و منداڵ وپیر و گەنج، پاشان گواسترانەوە بۆ سەربازگەی تۆبزاوە نزیك كەركوك. ئینجا لەوێ گەنجەكانیان لەوانی تر جیاكردەوە و بەرەو شوێنی نادیار رەوانەكران، خەڵكەكەی تر لە ژن و منداڵ و كچى عازەب خرانە زیندانەوە بەڵام پیرەژن و پیرەمێردەكان بۆ (نوگرەسەلمان)ی بیابانی سەماوە گواسترانەوە، كە لەوێ ژمارەیەكی یەكجار زۆریان لە برسان و تێنویەتی و نەخۆشی مردن و تەرمەكانیان فڕێدەدرایە دەرەوەی زیندانەكە، سەگ دەیخواردن.







مۆنۆمێنتى ئەنفال لە گەرمیان
ئەنفالی سێ: لە (7 تا 20 نیسانی 1988)
     شاڵاوی ئەنفالی سێ كە ناوچەی گەرمیانی گرتەوە، گەورەترین و بەرفراوانترین هێرش و پەلامار بوو لە ساڵی 1988 بۆسەر كوردستان، كە ناوچەكانی (دوز, قادركەرەم, كەلار , كفری, چەمچەماڵ, تێلەكۆ,پێباز, سەنگاو,تەكیە و بەشێك لە ناوچەی ئاغجەلەر)ی راماڵی. زیانێكی ئێجگار گەورەی گیانی و ماڵی بە دانیشتوانی نزیكەی (500) پێنج سەد گوندی ئەم ناوچەیە گەیاند، كە پتر لە سی هەزار ژن و منداڵ و پیر و گەنجی بێسەروشوێن كرد و ماڵ و سامانیشیان بەتاڵان بردرا. 
لە (14 نیسانی 1988)دا، چوار شارۆچكەی گەرمیان بە یەك رۆژ بە تەواوەتی وێرانكران و نزیكەی بیست هەزار ژن و منداڵ و پیاوی بۆ سەربازگەی قۆڕەتوو رەوانەكران، بۆیە ئەم رۆژە لە هەموو ساڵێك كراوەتە رۆژی یادكردنەوەی تاوانە گەورەكەی ئەنفال لە كوردستان.
هۆی زۆری ژمارەی گیراو و شونبزر كراوەكانی گەرمیان، دەگەڕێتەوە بۆ ئەوە كە پارێزگای سلێمانی بەهۆی قائیمقامیەتی چەمچەماڵ بەڕێگای مستەشارە كوردەكانەوە پڕۆپاگەندەیان بڵاوكردەوە، كە حكومەت هەر خێزانێك (300) مەتر دوجا زەوی لەگەڵ قەرزی عەقاری دەداتە گوندنشینەكان. ئەمەش وایكرد، كە خەڵكەكە هێمن ببنەوە و رانەكەن، بۆیە ئەو ژمارە زۆرە دەسگیركران.
دەسگیركراوەكانی ئەم مەڵبەندە بەرەو چەمچەماڵ رەوانەكران، كە بووە مەڵبەندی كۆكردنەوەی گیراوەكانی باكووری گەرمیان، ئەوانەی لە كەمپەكانی قادركەرەم و لەیلان بوون بۆ ئەوێ دەهێنران.
 
وێرانكردنی گوندەكانی كوردستان لە كاتی ئەنفال
بەڵام گیراوەكانی باشووری گەرمیان لە دوو مەڵبەندی سەرەكی كۆكرانەوە، یەكێكیان مەڵبەندی لاوانی دوزخورماتو بوو، كە نزیكەی چوار هەزار كەسی تێدا بەندكرابوو، سەربازەكانیش زۆر نامرۆڤانە هەڵسوكەوتیان لەگەڵ دەكردن، سەرەڕای ئەشكەنجەدان و برسیكردن و تێنوكردن، هەرچی پارە و زێڕو شتی بەنرخیان پێبوو لە ئافرەتەكانیان دەستاند، پێیان دەوتن ئێوە یارمەتی (موخەڕیبتان) داوە (پێشمەرگە). بەڵام مەڵبەندی دووەم بۆ كۆكردنەوەی گیراوەكان، بارەگای فیرقەی (21) بوو لە قۆڕەتوو. لە زاری یەكێك لە دەربازبووەكانەوە هاتووە، كە نزیكەی دە هەزار كەس لەم قەڵا سەربازییە بەندكرابوون.
بەپێی چاوپێكەوتنەكانی (MEW میدڵ وێست وۆچ)، لەگەڵ یەكێك لە رزگاربووان، ژن و پیاو لەیەكتر جیاكراونەتەوە، ئینجا پیاوەكان بۆ شوێنێكی نادیار گواستراونەتەوە و دواتریش بەهەمان شێوە ژن و منداڵەكانیشیان جیاكردۆتەوە.
ئەنفالی چوار: ئاوگەی زێی بچووك (لە 8ی نیسان تاوەكو 3 ئایاری 1988).  
    هێزەكانی رژێم دوای تەواوكردنی تاوانەكانی ئەنفالی سێ، كە زۆرترین ژمارەی قوربانی و شونبزری لێكەوتەوە. لە هێرشەكانی بەردەوامبوو بۆسەر ناوچەكانی تری كوردستان بەهەمان شێوە.
جوگرافیای ئەم شاڵاوە ئاوگەی زێی بچوك بوو، كە هێلی سنووری هەر دوو پارێزگای كەركوك و هەولێر پێكدەهێنێت. ئەم ئاوگەیە شارۆچكەكانی (رێدار، ئاغجەلەر، تەقتەق و چەند گوندێكی گەورەی وەك عەسكەر و گۆپتەپە دەگرێتەوە)، كە دەتوانین بلێین سنووری ئەم شاڵاوە ناوچەكانی دەشتی كۆیە و تەقتەق و شێخ بزێنی و ناوشوان و ئاغجەلەر و خاڵخاڵان و چەمی رێزانی گرتەوە.
سەرەتای ئەنفالی چوار بە كیمیابارانی گوندی گۆپتەپە لە رۆژی 3 ى ئایاری 1988 دەستیپێكرد بەهۆی فڕۆكە جەنگیەكان بۆمبی كیمیاوی بەسەر خەڵكەكەی داباراند. قوربانییەكانی ئەم گوندە بە نزیكەی (300) كەس دەخەمڵێنرێت، هاوكات گوندی عەسكەری بە هەشت بۆمبی كیمیاوی بۆردومانكرد، بۆنی كیمیاوییەكە تەشەنەیكرد تاكو گەیشتە گوندی حەیدەر بەگ، لەوێش ژمارەیەك قوربانی لێكەوتەوە.
بۆ رێگرتن لە دەربازبوونی دانیشتوانی گوندەكانی گۆپتەپە و عەسكەر و حەیدەر بەگ، رژێم ئاوی بەنداوی دوكانی بەردایەوە، تاكو نەتوانن لە زێیەكە بپەڕنەوە و رزگار ببن. خەڵكەكە بەرەو ناوچەكانی چەمچەماڵ و تەكییە و هەندێكیشیان بەدەم زێیەكە شۆڕبوونەوە بەرەو ناوچەی شێخ بزێنی. هەڵاتوەكانی گوندی عەسكەر لەسەر جادەی سەرەكی لەلایەن سوپاو جاشەوە دەسگیركران و رەوانەی كۆمەڵگەی سوسێ كران. بەم جۆرە زۆربەی خەڵكی ناوچەكە، كە لەدەست سوپا رزگاریان نەبوو و شونبزركران. لە 4 ئایار هێرشەكە فراوانتر بوو بەشێوەیەك ناوچەكانی دەوروبەری شاری كۆیە و گوندەكانی لێواری زێ و دەوروبەری شارۆچكەی تەقتەق و ناوچەی شێخ بزێنی گرتەوە. بەدرێژایی زێی بچووك سوپا گوندەكانی ئەمبەر و ئەوبەری وێرانكردو سوتاندنی. ژمارەی شونبزركراوانی ئەم ناوچەیە گەیشتە (1680) هەزارو شەش سەد و هەشتا كەس. بەم شێوەیە، دڕندایەتی رژێم هەموو گوند و ناوچەكەی گرتەوە، كە(237) دووسەدو سى و حەوت گوند تەخت و ویرانكران و سوتێنران، نزیكەی (2500) دووهەزارو پێنج سەدو كەس لە دەشتی كۆیە و (3000) سێ هەزار كەس لە ناوچەكانی شێخ بزینی و ناوشوان شونبزركران. لەم شاڵاوەدا هەمان سیاسەتی ئەنفالەكانی تر پەیرەو دەكرا بۆ كۆكردنەوەی خەڵكە گیراوەكە، كە چەند شوێنیان ئامادەكرد بۆ كۆكردنەوە و جیاكردنەوەی خەڵكەكە و راگواستنیان بۆ شوێنی نادیار.
قۆناغی (ئەنفالی 5 ،6 ،7) دۆڵی چیاكانی شەقڵاوە و رەواندوز لە 15 ئایار ـ 26 ی ئابی 1988):
    سەرەتای هێرشەكە لە 15 ئایاری 1988 بوو، كە دوا رۆژی مانگی رەمەزان بوو. چەند فڕۆكەیەك كەوتنە كیمیابارانكردنی گوندەكانی ( وەرە، نازەنین، كاموسەك، ئەسپیندارە، عەلیاوە، سماقولی)، بووە هۆی گیان لەدەستدانی ژمارەیەكی زۆری دانیشتوانی گوندەكان و مرداربوونی ئاژەڵەكانیان. توندترین هێرشی سوپای عێراق بۆ ناوچەی دۆڵی بالیسان بوو، بەڵام زیانی گیانی بە بەراورد لەگەڵ هێرشەكانی پێشوو زۆر كەمتر بوو، چونكە زۆربەی ناوچە سنووریەكانى پارێزگای هەولێر لە ساڵانی (1977 ـ 1978) و (1983 ـ 1984) چۆڵ كرابوون و خەڵكەكەی راگوێزرابوونەوە كۆمەڵگا زۆرەملێیەكان، بەڵام هەندێ گوند مابوو، بەتایبەتی گوندە ئازادكراوەكانی ناوچە سەختەكان، كە سوپای عێراق دەستی پێیان نەدەگەیشت، بەهۆی بەرگری پێشمەرگە و سەختی ناوچەكە. لە 23 ئایار گوندەكانی بالیسان و هیران و دۆڵەكانی دەوروبەری چەند جار بەخەستی كیمیابارانكران و 22 ـ 23 ى هەمان مانگ گوندی وەرتێ كیمیابارانكرا. قۆڵێكی تر لە سەروچاوە و بەنی هەریر و خەلیفان بەشێوەی بازنەیی بوو، نزیكەی (720) حەفت سەدو بیست خێزانی دەربەدەركرد و ماڵیشیان تاڵانكرا. گەورەترین زیان لەم ناوچەیە بەر گوندی بلەی خواروو كەوت، خەڵكەكەی شونبزركران لەچاو گوندەكانی تر، هەروەك گیراوەكانی تر بەرەو تۆبزاوەی كەركوك رەوانەكران و لەوێشەوە ژن و پیاو و گەنج لێك جیاكرانەوە و گەنجەكان بزركران. لە رۆژی 7ی حوزەیران شاڵاوی ئەنفالی پێنج كۆتایی هات.  
سەرەتای ئەنفالی شەش لە 26 ی تەمووز بە بۆردومانكردنی ناوچەكانی دۆڵی بالیسان و دۆڵی مەلەكان و دۆڵی وەرتێ ودۆڵی هیران و سماقولی بە چەكی كیمیاوی دەستیپێكرد و خەڵكەكەی دەرپەڕاند، پاشان لەلایەن جاشەكانەوە ناوچەكە داگیركرا، داواشیان لە خەڵك كرد خۆیان بەدەستەوە بدەن لێبوردنی گشتی هەیە، بۆیە ژمارەیەكی زۆری خەڵكەكە هەڵخەڵەتان، خۆیان دا بەدەستەوە، ئاگاداری خەڵكەكە كرایەوە ئەگەر چەكیان پێبێت دەبەخشرێن، بۆیە خەڵكەكە بەدوای ئەو چەكانە دەگەڕان، كە پێشمەرگە لە ناوچەكە شاردبویانەوە، پاشان دان پێدانانیان پێ مۆركردن كە پێشمەرگەن، لە دواییدا هەموویان شونبزركران.
لەمیانەی شاڵاوەكانی ئەنفالی (5، 6، 7)، (52) پەنجا و دوو گوند، لە ناحیەی خەلیفان و رەواندوز و خۆشناو وێرانكران، كە سەرجەم خێزانەكانیان (2602) بوو، هەروەها 24 قوتابخانە و 52 مزگەزت، جگە لە كوێركردنەوەی سەدان كانی و جۆگە و سوتاندنی رەز و باخی ناوچەكە، كە ژێرخانی ئابووری پێكدەهێنا، رەگوڕیشەی بژێوی خەڵكی ناوچەكەی لە بنڕا هەڵتەكاند و سامانیشیان بەتاڵان بردرا.
ئەنفالی كۆتایی (بادینان ) لە 25ئاب ــ 6 ئەیلولی 1988:
    لەدوای وەستانی شەڕی عێراق ـ ئێران، دوا شاڵاوەكانی ئەنفال لە 8ى ئابی 1988دەستیپێكرد، سوپای عێراق دەستی واڵابوو بۆ ئەنفالكردنی ناوچەی بادینان. ئەم شاڵاوە بە درێژایی ناوچەكانی ( زاخۆ، ئامێدی، شێخان و ئاكرێی گرتەوە). هەروەك پیشەی جارانی لە شاڵاوەكانی تری ئەنفال، یەكەمجار شوێنە ستراتیژیەكانی ناوچەكەی بۆردومانكرد بە بۆمبی هێشوویی ( عنقودی) و كیمیاوی. 
خەسترین هێرشی هێشوویی لە 24ى ئاب بۆ سەر گوندی سپینداری قەد پاڵی چیای گارە بوو، رۆژی دواتر ئەم ناوچەیە بەر خەسترین هێرشی كیمیاباران كەوت، شاڵاوەكە گوندەكانی چیای گارەی بە درێژایی (30كم )گرتەوە، كە نزیكەی پەنجا گوند دەبوو، لەلای باكوور گوندەكانی (دهۆكی، باوەڕكا كەڤڕی، مێزێ، سپیندار...هتد). لە سەر چیای گارەش گوندەكانی (گارەگۆ، زێوەشكان، زاركێ، سارتكێ...هتد). لەلای باشوور (سوارێ، ئاڤۆك و چەند گوندێكی تر). لە بەرەبەیانی25 ئاب فڕۆكە جەنگییەكان كیمیابارانی گوندەكانی برجینی ناحیەی زاوێتە و ئەوبەری زێی خابور و هێسی و خەرابیا و یەكمالەی بەرواری ژێری كیمیابارانكرد. ئەگەر بەراوردێك لەنێوان چڕی بۆردومانەكەو ژمارەی قوربانیان بكەین، بۆمان دەردەكەوێت كاریگەری كیمیابارانەكە كەمترە، هۆیەكەش بۆ ئەوە دەگەڕێتەوە، كە پێشمەرگە توانیان پێشتر ئامۆژگاری و رێنمایی خۆپاراستن بڵاوبكەنەوە، بەڵام مەڕو ماڵات و ئاژەڵی گوندەكان قڕیان تێكەوت و كێلگەكانیش لە بەرهەم كەوتن.

 

لە دواى ئەنفال بەرەو ئێران رێدەكەن

ئەنفالی كۆتایی (بادینان )بە دوو خاسیەت لە شاڵاوەكانی تر جیادەكرێتەوە (ناوچەكانی قەرەداغ و گەرمیان و ئاوگەی زێی بچوك و دۆڵی شەقڵاوە و رەواندوز ) لەبەر چەند هۆیەك:
 1. هەندێ لە خێلەكانی ناوچەكە پەیوەندی باشیان لەگەڵ رژێمی عێراقدا هەبوو، كە بووە هۆی پاراستنی خۆیان لە كوشتن و تاڵانكردن و وێرانكردنی گوندەكانیان.
 2. جیۆپۆلەتیكی ناوچەكە. لەبەر ئەوەی ئەم ناوچەیە هاوسنووری توركیایە و لەسەر سنووری نێودەولەَتیە، دیارە رژێمی عێراقیش ویستویەتی بە ئەسپایی و بەنهێنی كۆمەڵكوژیەكە لەم ناوچەیە ئەنجام بدات، چونكە توركیا هاوسنووری وڵاتانی ئەوروپایە، لەوانەیە رێكخراوەكانی مافی مرۆڤ و رۆژنامەنوسانی بیانی بگەنە ناوچەكە و تاوانەكە ئاشكرابێت و حكومەتی عێراق توشی سزابكات، یاخود وڵاتانی ئەوروپا لەژێر فشاری رای گشتی چاو بە پەیوەندیەكانیان لەگەڵ عێراقدا بخشێننەوە.
لە 28 ئاب هێرشی زەمینی دەستیپێكرد، لە ئەنجامدا دەیان هەزار لە دانیشتوانی ناوچەكە ئاوارەی توركیا و ئێران بوون و ژمارەیەكیش دەسگیركران. هەندێكیشیان دواتر بەناچاری لە لێبوردنەكەی 6ى ئەیلولی 1988 خۆیان دا بەدەستەوە. لە ئێوارەی 29 ئاب بە هەزاران كەسی ناوچەكانی زێبار و بەری گارە لەسەر (رووێ شین) لە هەموو لایەكەوە گەمارۆدران، خەڵكە گیراوەكە گواسترانەوە بۆ دوو مەڵبەندی كۆكردنەوە، بەشێكیان كە گەنجەكان بوون، لە قەڵای نزاركێی دهۆك كۆكرانەوە، كە وەك تۆبزاوەی كەركوك وابوو. ژن و منداڵەكانیش بۆ بەندیخانەی سەلامیەی موسڵ گواسترانەوە.
 
خۆ ئامادەكردن بۆ كۆچ لە دواى ئەنفال

سەرجەمی گوندە وێرانكراوەكانی شاڵاوی ئەنفالی كۆتایی بەپێی زانیارەكان (450) چوار سەد و پەنجا گوند بوو. زیانە گیانیەكانی ئەنفالی بادینان بە نزیكەی سی و دوو هەزار كەس دەخەملێنرێت، گولەباران و شونبزركران، زیاتر لە  سەد هەزار كەسیش ئاوارەو دەربەدەری توركیاو ئێران بوون، ئەوانی تریش گواسترانەوە بۆ كۆمەڵگاكانی جەژنیكان لە نزیك هەولێر.

   ئەو ئاوارانەی كە بەرەو توركیا رایانكرد، سەرەتا حكومەتی توركیا رازی نەبوو پەنایان بدات. ئەوانەی سنووری توركیاشیان بەزاند هەندێكیانی رادەستی حكومەتی عێراق كردەوە، رێگەشی بە رێكخراوە مرۆیی و رۆژنامەنوسان نەدا سەردانیان بكەن، تا بۆیان ئاشكرابێت، ئایا چەكی كیمیاوی لە دژیان بەكارهاتووە یا نا. لە مانگی پێنجی ساڵی 1989 (3034) سى هەزار و سى و چوار كەس لە ئۆردوگایەكی توركیا، بەهۆى نان ژەهراوی بوون، ئەم كارەش بە هاوبەشی لەنێوان پیاوانی رژێمی عێراق و كاربەدەستانی توركیا ئەنجامدرا.
رژێم هەر بە ئەنفالكردنی كورد لەم دەڤەرەدا نەوەستا، بەڵكو هێرشەكە گوندنشینە مەسیحیەكانیشى گرتەوە، دوای بۆردومانكردن و سوتاندن و وێرانكردنی گوندەكانیان، دانیشتوانەكەی ئەوەی رایكرد، ئەویتر دەسگیركران و خرانە مەڵبەندی كۆكردنەوەی ئەنفال لە بەندیخانەی سەلامیەی موسڵ، ژمارەیەكیشیان كە بەپێی زانیاریەكان (152) سەد و پەنجاو دوو كەس بوون گوللەبارانكران، كە زۆربەیان خەڵكی گوندەكانی (مێزێ لە سەرسەنگ و گوندە كۆسە لە دۆسكی و كانی بەڵاڤ لە بەرواری باڵاو گوندی باش و گوندی قارولە لە نێروا و دەركش لە ئامێدی بوون).
لەم تاوانە گەورانەی ئەنفال بۆسەر كوردستان بەگشتی و دەڤەری بادینان بەتایبەتی، نابێ رۆڵی فەوجەكانی بەرگری نیشتمانی (جاشە كوردەكان) لەبیر بكەین، كە یارمەتی باشی سوپایانداوە و لە هەندێ ناوچەش پێشڕەوی سوپای رژێمیان كردوە، چونكە شارەزای ناوچەكە بوون و رۆڵێكی بەرچاویان هەبووە، لە تاڵانكردنی ماڵ و سامانی گوندە ئەنفالكراوەكان و دەسگیركردنی ئەم خەڵكە سڤیلەی لە ترسی سوپای رژێم رایاندەكرد بۆ ئەوەی خۆیان رزگاربكەن.   




ئەنجامەكانی ئەنفال و كاریگەری لەسەر كوردستان:      
    بەڵگە نەویستە سیاسەتی رژێمی بەعس، هەر لەگەڵ وەرگرتنی دەسەڵات، لە ساڵی 1968 ئامانجی سڕینەوەی گەلی كورد بووە لە عێراق، بۆ بەجێهێنانی پلانەكانی، یەكێك لە دامزرێنەرەكانی حیزبی بەعس (میشێل عەفلەق) دەڵێت: (كورد لە عێراق و سوریا، بەربەر لە رۆژئاوای نیشتمانی عەرەب، كۆسپن بۆ دروستبوونی یەكێتی نیشتمانی عەرەب، بۆیە دەبێت لەناوببردرێن).
بۆ جێبەجێكردنی ئەم دەستەواژە چەندان بەرنامە و پیلانیان ناوەتەوە بۆ لەناوبردنی گەلی كورد، هەروەك ( عەلی حەسەن ئەلمەجید) دووپاتی دەكاتەوەو دەڵێت: (تەنیا رێگا بۆ ئازادكرنی خێزانە بەندكراوەكان و گیراوەكان، زیندە بەچاڵكردنیانە).
سیاسەتی جینۆسایدی كورد، بەبەردەوامی پەیڕەو كراوە، بەڵام لە ساڵی 1988 گەیشتە لوتكە و بەوپەڕی دڕندایەتی، كە كاریگەری و شوێنەواری لەسەر كۆمەڵگەی كوردی جێهێشتوە، كە تاكو ئێستا تاكی كورد پێیەوە دەناڵێنێت، بۆیە دەتوانین ئەنجام و كاریگەریەكانی ئەنفال بەم شێوەی خوارەوە ریزبەند بكەین:
1.	وێرانكردنی زۆربەی گوندەكانی كوردستان، كە ژمارەیان بە زیاتر لە (4500)چوار هەزار و پێنج سەد گوند دەخەمڵێنرێت، لە هەموو شوێنەوارێكی بەردەوامبوونی ژیان سڕانەوە.
2.	شونبزكردن و لەناوبردنی نزیكەی  دووسەد هەزار مرۆڤی كورد.
3.	داتەپاندنی ژێرخانی ئابووری كوردستان، لە رێگای وێرانكردنی گوندەكان و كێلگە كشتوكاڵیەكان، كە بووە هۆی لەناوبردنی رێژەی هەرە زۆری سامانی ئاژەڵی ناوچەكانی كوردستان، لەگەڵ بەتاڵان بردنی ماڵ و سامانی گوندنشینەكان.
4.	تێكدان و تەختكردنی شوێنە مێژوویی و پەرستگاكان ( مزگەوت و كلێسە) و ناوەندەكانی خوێندن و تەندروستی.
5.	پەیڕەوكردنی سیاسەتی  زەوی سوتاندن، بەكیمیاباران و ژاراویكردنی سەرچاوەكانی ئاو، بۆ سڕینەوەی هەموو شێوەیەكی ژیان لەم ناوچانەدا.
6.	بە لەناوبردنی بنەماكانی ژیانی گوندنشینەكان و نیشتەجێكردنیان لە كۆمەڵگا زۆرەملێیەكان و  گۆڕینی تاكی كوردی لە بەرهەمێنەوە بۆ بەكاربەر، كاری كردە سەر دابەزاندنی ئاستی بژێوی دانیشتوانە رزگار بووەكە.
7.	هەڵوەشاندنەوەی شیرازەی كۆمەڵایەتی كۆمەڵگەی كوردی و بڵاوبوونەوەی هەندێ دیاردەی ناشایستە، كە پێچەوانەی داب و نەریت و بەها كۆمەڵایەتییەكانی كۆمەڵگەی كوردی بوو.   





