
بەشی دووەم
بەعەرەبكردن و راگواستن
دەسپێك:
       بیرۆكەی دامەزراندنی دەوڵەتی عێراق، لە هەردوو ویلایەتی بەسرە و بەغدا، قەوارەیەك بوو، ئینگلیز  دایتاشیبوو، بۆ پاراستنی بەرژەوەندییە ستراتیژیەكانی، بۆیە لكاندنی ویلایەتی موسڵ ( باشووری كوردستان ) بە دەوڵەتی نەتەوەیی عێراقەوە، شتێكی یەكجارەكی بوو لە سیاسەتی بەریتانیا. بە لەبەرچاوگرتنی هۆكاری ئابووری و بەرژەوەندیەكانی بەریتانیا.
      بە بڕیارێكی كۆمەڵەی نەتەوەكان لە 16/12/1925 بە فەرمی باشووری كوردستان (ویلایەتی موسڵ)ی كردە بەشێك لە جەستەی سیاسی دەوڵەتی نەتەوەیی عێراق، بەڵام بەشێكی جیاواز، هەر بۆیە رژێمە عێراقییە یەك لەدوای یەكەكان، بەردەوام لە هەوڵی داڕشتنەوەی پێكهاتەی نەتەوەیی و جوگرافی و مێژویی ئەم هەرێمە بوون، بەداڕشتنێكی عەرەبیانە لەپێناو نەهێشتنی هەموو مۆركێكی جیاواز لەنێوان عێراقی عەرەبى و كوردستاندا. ئەم كارەشیان لەڕێی سیاسەتی بەعەرەبكردن و راگواستنی دانیشتوانەوە بەئەنجام گەیاند.

سنوری كوردستانى عێراق  
      دیاریكردنی سنووری باكوور و باكووری رۆژئاوا و رۆژهەڵاتی كوردستانى عێراق، كارێكی ئاسانە، چونكە رێك لەگەڵ سنووری نێودەوڵەتی، ئێران و توركیا و سوریا رێكدەكەوێت، بەڵام ئەوەی سەختە باشوور و باشووری رۆژئاوایە، كە بەردەوام جێی ناكۆكی و ململانێی كورد وحكومەتە عێراقییەكان بووە. بەشێكى زۆرى مێژوو نووس و ئەكادیمى كورد  و عەرەب و بیانیش پێداگرى دەكەن كە زنجیرە گردۆڵكەكانی حەمرین/ مەكحول دەكەوێتە باشوور و باشووری رۆژئاوا، كە سنوری نێوان هەرێمی كوردستان و بەشەكانی تری عێراق پێكدەهێنێت. بە پشتبەستن بە سەرژمێرى ساڵى (1957)، دانیشتوانی كورد بەم شێوەی خوارەوە پۆڵین دەكرێت:
1.	پارێزگاكانی دهۆك كە (بەشێك بوو لە موصل) و هەولێر و سلێمانی و كەركوك.
2.	سەرجەمی ناحیە و قەزاكانی پارێزگای موسڵ جگە لە قەزای موسڵ و بەعاج و حەزەر. 
3.	قەزای خانەقین و كفری و دوزخورماتو و مەندەلی، جگە لە ناحیەی (بەلەدروز ) لە پارێزگای دیالە.
4.	قەزاى بەدرە لە پارێزگای واسیت. بڕوانە نەخشەى (1).

بەعەرەبكردن و راگواستن
     دوای ساڵی (1925) كە ویلایەتی موسڵ بە نەخشەی سیاسی عێراقەوە لكێنرا، كورد لە زۆرینەی نەتەوەیی دەبێتە كەمینە بە گوێرەی دەوڵەتی عێراقیەوە. لەو رۆژەوە كورد وەك كەمینەیەك بەردەوام لەژێر رەحمی شۆفینی و نەتەوەپەرستی رژێم و دەسەڵاتە جیاوازەكان دابووە، بەپێی دروشمی: (گەلی عێراق بەشێكە لە نەتەوەی عەرەب و عێراقیش بەشێكە لە نیشتمانی عەرەبی). كورد بەشێك بووە لە گەلی عێراق دواى ساڵى 1925، هەرگیز بەشێك نەبووە لە نەتەوەی عەرەب. هەرێمى كوردستان كە ئێستا بەشێكە لە خاكی عێراق، هەرگیز بەشێك نەبووە لە نیشتمانی عەرەبی. بە لكاندنی باشووری كوردستان (ویلایەتی موسڵ) بە عێراقەوە هەرێمێكی جوگرافی جیاواز دەبێتە بەشێك لە جەستەی سیاسی دەوڵەتی نەتەوەیی(قومی) عێراق. بەردەوام رژێمە نەتەوەپەرستە عێراقییەكان سەبارەت بە یەكێتی خاكی عێراق و ئاسایشی. نەتەوەیی و ئابووری، كوردیان كردۆتە مەترسی بۆ پارچە پارچە كردن، بۆیە رژێمە عێراقییەكان بە پاشایەتی و كۆنەپارێزیانەوە تا كۆماری و چەپ و پێشكەوتنخوازیان، لە هەوڵی داڕشتنەوەی شێوەی نەتەوەیی و دیمۆگرافی و جوگرافیەكانی هەرێمی كوردستان بووینە, بە داڕشتنەوەیەكی عەرەبیانەی نەخشە بۆداڕیژراو، بۆ نەهێشتنی جیاوازییە ریشەییەكانی نێوان كوردستان و بەشەكانی تری عێراق لەبەر ئەم هۆیانەی خوارەوە: 
1.	كوردستان ناوچەیەكی دەوڵەمەندە بەسامانی نەوت و كانزا.
2.	هەرێمێكی گرنگە بۆ دابینكردنی ئاسایشی خۆراكی.
3.	خاكەكەى بەپیتە و سەرچاوەی ئاوی زۆری هەیە.
4.	شوێنی ستراتیجى دەكەوێتە نێوان سنووری سێكوچكەی هەرسێ دەوڵەتی توركیا و ئێران و سوریا. 
سیاسەتی بەعەرەبكردن و راگواستن بە بەرنامەرێژی بوو، كە دەتوانین مێژووی ئەم وڵاتە بە مێژووێكی ترسناك لە گۆڕینی هاوكێشەكان بە قازانجی زۆرینەی عەرەبی لە قەڵەم بدەین. بە گواستنەوەی دانیشتوانی كورد و نیشتەجێكردنی عەرەب لە جێگەیان، بەتایبەتی لەم سێ دەڤەرەدا:
(جەزیرە , كەركوك , رۆژهەڵاتى بەغدا(هەرێمى كوردە فەیلیەكان).


















نەخشەی ژمارە (1) بەعەربكردن و راگواستنی دانیشتوانی كورد لە هەرێمی كوردستان*

*  لە نەخشەكانى سەردار محمد عبدالرحمن / ئەتلەسی هەرێمی كوردستانی عێراق .
ئەم پرۆسەیە هاودەم بوو لەگەڵ كردە سەربازییەكان، كە هێز و سوپاكانی حكومەتى عێراق لە ناوچە كوردنشینەكان ئەنجامیان دەدا، بە وێرانكردن و روخاندن و راگواستنی دانیشتوانی گوندە كوردیەكان و كۆكردنەوەیان لە كۆمەڵگا زۆرەملێیەكاندا. 
      سەبارەت بەسیاسەتی یەكخستن و یەككردن لە ئەزمونی دەوڵەتی عێراقدا، بەتایبەتی لە تێڕوانینی رژێمی بەعسەوە دواى ساڵى (1968)، ئامانجی دووركەوتنەوە بووە لە بیرۆكەی (عێراقی بوون) و نزیك بوونەوە بووە لە بیرۆكەی (بەعەرەبوون ـ العروبە).
بەعەرەبوون: بریتییە لە كرداری پێناسەكردنی سەرجەم دام و دەزگاكانی دەوڵەت و سیستەم و فەلسەفەی حوكمڕانی لە چوارچێوەی بیری نەتەوەپەرستی عەرەبیدا. بە واتایەكی تر ئەزمونی عێراقی بۆ گەشەپێدان و دروستكردن و چەسپاندن و پابەندبوونی عەرەبایەتی كاریكردووە، بە چەوساندنەوەی نەتەوەكانی تر. عێراقی بوون لە تێڕوانینی بەعسەوە تەنها یەك واتای هەیە، ئەویش بەعەرەبوونە. ئەمە سەرەڕای ئەوەی كە تایبەتمەندی حوكمی بەعس پەنابردن بووە بۆ توندوتیژی، وەك رێگە چارەیەك بۆ مەسەلەی فرە نەتەوەیی، بەسەر گەڵانی عێراق بەگشتی و عەرەبە شیعەكانی باشوور و كوردەكانی باكوور بەتایبەتی رەنگیداوەتەوە.
      ئەگەر سەرنج لە كرداری سیاسەتی بەعەرەبكردن بدەین، وەك رێگایەك بۆ سڕینەوەی شوناسی نەتەوەیی گەلی كورد، دەبینین بە دوو ئاراستەی هزری كاریانكردووە. جۆرێكیان بریتی بووە لە گۆڕینی ناوی شوێنە كوردیەكان و دەركردنی كورد لە  زێدی باب و باپیرانیان و نیشتەجێكردنی عەرەب لە جێگایاندا. یاخود كاركردن بۆ گۆڕین و شێواندنی مێژووی نەتەوەی كورد و شوێنەوارە دێرینەكانی، كە كوردبوونی ناوچەكە دەسەلمێنێت، بۆنمونە رژێمی بەعس كەوتە هەوڵی تێكدانی قەڵای كەركوك. رۆژی 5/10/1999 لە سیمنارێكی زانكۆی تكریت بە ئامادەبوونی كەسی دووەمی رژێمی بەعس (عزت الدوری)، لە بەردەم كۆمەڵێك ئەكادیمیستی و دیپلۆماتی عەرەب و بیانیدا، لە وتارێكیدا رایگەیاند (پێویستە بەووردی چاو بە كتێبەكانی مێژوودا بگێڕین بۆ ئەوەی راستیە مێژووییەكان بدۆزینەوە، سەلاحەدینی ئەیوبی پاڵەوانێكی عەرەبە نەك كورد). بێگومان سەرجەمی ئەم كۆڕ و سیمینارانە دەچنە چوارچێوەی قوتابخانەی بابەتی (المدرسە الموچوعیە)، بۆ دیاریكردنی شوناسی نەتەوەیی عەرەبی، بەڵام لە نەوەدەكانی سەدەی رابردوو (بیست)، حكومەتی عێراق رێگایەكی تری گرتەبەر بۆ گۆڕینی شوناسی نەتەوەیی كورد، ئەویش بە دابەشكردنی فۆرمی راستكردنەوەی باری نەتەوەیی (استمارە تصحیح القومیە). لە هەمان كاتدا ویستویەتی رۆڵێكی یاسایی و ئارەزوومەندانە بدات بە گۆڕینی شوناسی نەتەوەیى. كە بێگومان فشارێكی ئێجگار زۆر هەبووە بۆ پڕكردنەوەی فۆرمەكە. سەرپێچیكردن لە پڕكردنەوەی ئەم فۆرمە، بریتی بوو لە بەندكردن، دواتر راگواستن بۆ ناوچەكانی ژێر دەسەڵاتی حكومەتی هەرێمی كوردستان.



قۆناغەكانی سیاسەتی بەعەرەبكردن و راگواستنی كورد:
   قۆناغەكانی سیاسەتی بەعەرەبكردن و راگواستنی كورد، هەر لەسەرەتای دامەزراندنی دەوڵەتی عێراقەوە دەستیپێكردووە، كە بەم شێوەیە دەتوانین چەند قۆناغێكی جیاواز دەستنیشان بكەین، لە مێژووی دەستپێكردنی ئەم سیاسەتە، كە ئەمانەن:
1.	قۆناغی لكاندنی ویلایەتی موسڵ بە عێراقەوە تاكو روخانی رژێمی پاشایەتی، لەنێوان ساڵانی (1925 ـ 1958).
2.	قۆناغی دامەزراندنی سیستەمی كۆماری تاكو روخانی حكومەتی عەبدولكەریم قاسم، (1958 ـ 1963).
3.	قۆناغی حوكمی حەرەس قەومییەكانی بەعس تاكو كودەتای جاری دووەمی بەعسیەكان، (1963 ـ 1968 ).
4.	قۆناغی چەسپاندنی دەسەڵاتی حیزبی بەعس تاكو هەڵگیرساندنی شەڕی خوێناوی، ئێران ـ عێراق)، لەنێوان ساڵانی (1968 -1980).
5.	قۆناغی پیادەكردنی جینۆسایدی كورد لەلایەن بەعسەوە تاكو راپەڕینە جەماوەرییەكەی كوردستان لە ساڵی 1991، لەنێوان ساڵانی (1980 - 1991).
6.	قۆناغی دوای راپەڕین، لەنێوان ساڵانی (1991-2003) كە بەشێكی خاكی كوردستان لەژێر دەسەڵاتی رژێمی بەعس مابۆوە.
7.	قۆناغی دوای روخانی رژێمی بەعس لە ناوچە دابڕێنراوەكان، لە ساڵی (2003 تاكو ئێستا)، كە كێشەیەكی زۆری لەسەرە، لەنێوان كورد و دەسەڵاتی ناوەندی لە بەغدا لەلایەك، دانیشتوانی كوردو گروپە تیرۆرستەكان لە لایەكی تر، كە هەڕەشە لە گیان و سامانی هاوڵاتیانی كوردنشینی ناوچەكانی (سەعدیە و جەلەولا و قەرەتەپە و شەنگال و رۆژئاوای كەركوك دەكەن، بۆ بەزۆر دەرپەڕاندنیان لە شوێنەكانیان بۆ ناوچەكانی ژێر دەسەڵاتی حكومەتی هەرێمی كوردستان. 
قۆناغی یەكەم: (1925 -1958)
    ئەم قۆناغە هەموو سەردەمی پاشایەتی دەگرێتەوە، بەتایبەتی لەو كاتەی كە ویلایەتی موسلأ بە عێراقەوە لكێنرا، بە رۆژگارێكی نائارام دادەنرێت، كە سیستەمی حوكمڕانی و باری ئاسایشی گشتی و ئیداری عێراق لە قۆناغەكانى سەرەتایی بوو پلان و بەرنامەى كارى نەبوو بەڵام كردارى بەعەربكردن و راگواستنى كورد وەك پێویستیەكى رەگەزپەرستى و لەسەرخۆ بوو بەڵام بە پێی بەرنامە و پلانى داڕێژراو. لە رووی جوگرافیش رووبەرێكی كەمی گرتۆتەوە. هەروەها لەم قۆناغە گەورەترین شاڵاوى راگواستنى كوردە فەیلییەكان بەڕێوەچوو لە دوواى دەرچوونى یاساى رەگەزنامەى عێراقى(قانون الجنسیە العراقیە) كە بە رەچەڵەكى ئێرانیان دادەنان. ساڵی 1932 لە چوارچێوەی سیاسەتی ناڕاستەوخۆی بەعەربكردن بڕیاری ژمارە (50)ی تایبەت بە رێكخستنى مافی زەوی و زار دەركرا. كە ساڵی 1938 گۆڕدرا بە یاسای ژمارە (29). لەم یاسایە مافی خاوەنداریەتی بەڕەسمی درا بەو هۆز و بنەماڵانەی نیشتەجێی ئەو زەویانەن كە لەسەری دەژین. بەپێی ئەم یاسایە خاوەنداریەتی و تاپۆكردنی زەویە كشتوكاڵیەكانى كوردى گرتەوە، كە چەندین هۆز و عەشیرەتی كۆچەری عەرەب لە ناوچە كوردیەكان نیشتەجێكران، بەتایبەتی لە ناوچەكانی خوارووی رۆژئاوای كەركوك و دەشتی قەراج و كەندێناوە و گوێڕو زەممار. بەپێی راپۆرتێكی وەزارەتی كاروباری كۆمەڵایەتی عێراق لە رۆژی (11/5/1958) دەرچووە، دەركەوتووە لەنێوان ساڵانی (1947-1957)، لیوای كەركوك (28000)كەس و لیوای موسل (17000)كەسی بۆ رەوانەكراوە، كە زۆربەیان پێدەچێت لە لیوای عەممارەوە هاتبن.
پرۆژەی ئاودێرى حەویجە كە لەساڵی (1936)دەستپێكرد و (1940) تەواوبوو. بەتەواوبوونی ئەم پرۆژەیە چەندان هەزار ماڵە عەرەبی كۆچەری هێنرانە ناوچەكە، بەپانتایی ئەو زەویانەی لە پرۆژەكە سوودی لێبینیوە بۆ نیشتەجێكردن. ژمارەی ئەو عەرەبانەی لەم ناوچەیەدا نیشتەجێكران، بەپێى ئاماری 1957 گەیشتۆتە (27705) كەس، لە (228) گوندی نوێدا. بەهەمان شێوە ساڵی 1951 لە پرۆژەی مەخمور لە (50 - 100 دۆنم) زەوی بەسەر (70) خێزانی عەرەبدا دابەشكرد.
نیشتەجێكردنی هۆز و خێلە كۆچەرییە عەرەبییەكان لە ناوچە كوردییەكاندا، بەزۆری ئەو ناوچانەی گرتووتەوە كە سنووری بەیەك گەیشتن پێكدەهێنن لەنێوان كوردستان و ویلایەتی بەغدا، بەرەو قوڵایی خاكی كوردستان، هەر لە خانەقین و مەندەلى یەوە بۆ دووز و خوارووی كەركوك و خوارووی مەخمور تا دەگاتە شەنگال, لە ناوچەى شەنگال هەر لە ساڵانى پێش دامەزراندنى دەوڵەتى عێراق هەزاران رەوەندى هۆزى كۆچەرى(شەمەر و عبید و گی) نیشتەجێكران, ئەم پرۆسەیە لە دواى دامەزراندنى دەوڵەتى عێراقیش هەر بەردەوام بوو.
بێگومان نیشتەجێكردنی هۆز و خێلە عەرەبییەكان لە ناوچە كوردییەكاندا باری دیمۆگرافی دانیشتوانی لە رووی پێكهاتەی نەتەوەیی بەشێوەیەكی بەرچاو گۆڕیوە. جگە لەمانە بەهۆی دامەزراندنی پیشەسازییە پەتڕۆلیەكانی كۆمپانیای نەوتی عێراق، لە شاری كەركوك چەندین گۆڕانی دیمۆگرافی و نەتەوەیی بەسەر ناوچەكە داهێنا. چونكە كۆمپانیاكە ژمارەیەكی زۆری كرێكاری عەرەبی لە پارێزگاكانی دیكەوە هێنایە پارێزگای كەركوك و نیشتەجێكران. چەندەها گەڕەكی نوێ لە شاری كەركوك دروستكران، وەك گەڕەكی (عەرەفە) (كركوك الجدیدە).
قۆناغی دووەم:(1958 ــ 1963)
   ئەم قۆناغە لەو كاتەوە دەستپێدەكات، كە رژێمی پاشایەتی لە 14ى تەمووزی 1958 هەرەسی هێناو بۆ یەكەمجار سیستەمی كۆماری لە عێراق راگەیاندرا. هەرچەندە ئەم شۆڕشە لە سەرەتادا زۆربەی گەڵانی عێراق پشتگیریان لێكرد. هەڵوێستی عەبدولكەریم قاسم بەرامبەر كورد ئەرێنی بوو، بانگهێشتی سەركردە كوردە دوورخراوەكانی كردەوە بۆ عێراق، بەتایبەتی بارزانی. لە (6/10/1958)، مستەفا بارزانی لەلایەن عەبدولكەریم قاسم بە گەرمی پێشوازی لێكرا، لەبەرامبەردا مستەفا بارزانی تەواوی توانای خۆی و پارتەكەی بۆ شۆڕشی (14ى تەمووز) دەربڕی. بەتایبەتی كە دەستوری كاتی كۆماری عێراق، لە مادەی سێیەمدا ئاماژە بەوە دەكات، كورد و عەرەب، لەو نیشتمانەی ناوی عێراقە هاوبەشن. بەڵام رۆژگارەكانی دواتر دەریانخست، هەڵوێستی نەگۆڕی رژێمی سیاسی عێراق لەبەرامبەر كێشەی كورد هەر ئەو سیاسەتەیە كە پێشتر لە رێگای بەعەرەبكردن و راگواستنی دانیشتوانی كورد پەیڕەو دەكرا.
لەدوای سەركەوتنی شۆڕش بە ماوەیەكی كورت (زعیم نازم تەبەقچەلی)، وەك سەركردەی فیرقەی دووی سوپای عێراق دیاركرا، بارەگاكەی لە كەركوك بوو، كە سەرپەرشتی هێزی سوپای عێراق لە باكوور دەكرد. لەم ماوەیەدا رۆڵێكی بەرچاوی بینی لە بەعەربكردنی ناوچە كوردییەكان، بەتایبەتی لەشاری كەركوك. سەبارەت بە مادەی سێی دەستوری كاتی عێراق، كە دان بە مافی كوردەكان دادەنێ، بەتەواوەتی فەرامۆش كرا. ئەمە سەرەڕای ئەوەی هەر بڕگەی دووەم لە هەمان دەستور بە تەواوەتی دژی مادەی سێیەمە، كە دەڵێت: (عێراق بەشێكە لە نەتەوەی عەرەب). لەدرێژە پێدانی سیاسەتی بەعەرەبكردنی ناوچە كوردییەكان، دەسەڵاتدارانی عێراق دەستیانكرد بە دابەشكردنی زەوی بەسەر عەشیرەتە كۆچەریە عەرەبەكان، بەتایبەتی نیشتەجێكردنی ژمارەیەكی زۆر لە خێلە كۆچەرییە عەربەكانى ناوچەی جەزیرە. لە ساڵی ( 1960) ناحیەی رەبیعە دروستكرا و (16) ئاوایی بۆ عەرەبەكان كرایەوە. لە تەلەعفر (12)و لە شەنگال (15)، لە ناحیەی عەتبە(8) ئاوایی بۆ عەرەبەكان كرایەوە. جێی ئاماژە پێدانە هەر لەم قۆناغەدا چەند گۆڕانكارییەكی كارگێڕی بەسەر چەند ناوچەیەكی زۆرینەی كورد هێنرا، كە بەمەبەستی شێواندنی دیمۆگرافیای شارە كوردییەكان بوو. لەساڵی (1962) قەزای حەویجە پێكهێنرا، لە رووی هاوكێشەی دیمۆگرافییەوە (17%)ی دانیشتوانی پارێزگای كەركوك پێكدەهێنێت. كە زۆربەی دانیشتوانی قەزاكە خێلە عەرەبیەكان بوون، كە پێشتر لەو ناوچەیە نیشتەجێكرابوون.

قۆناغی سێیەم: ( 1963-1968)
   ئەم قۆناغە لەدوای كودەتاكەی حەرەس قەومیەكان دێت كە بەسەركردایەتی (عەبدولسەلام محەمەد عارف) لە (8)ى شوباتی1963 لە دژی عەبدولكەریم قاسم ئەنجامدرا. ئەم دەسەڵاتە هەر لە سەرەتای دەست بەسەر داگرتنی دەسەڵات، هیچ پرۆژەیەكی ئەرێنانەی پێنەبوو، بۆ چارەسەركردنی ئاشتیانەی كێشەی كورد لە عێراق. لەم سەردەمەدا عەبدولسەلام محەمەد عارف كەوتە پەیڕەوكردنی سیاسەتی یەكێتی عەرەبی (الوحدە العربیە) كە هەڵقوڵاوى بیروبۆچونی رەگەزپەرستی نەتەوەیی بوو، بە پێكهێنانی حیزبێكی نوێ هەموو عێراق بگرێتەوە بەناوی یەكێتی سۆسیالیستی عەرەبی (الاتحاد العربی الاشتراكی). لە هەمووی سەیرتر بانگەشەی ( پارتی دیموكراتی كوردستان)ى كرد، كە لە چواچێوەی ئەم پارتە نوێیەدا خۆی بتوێنتەوە.
لەم قۆناغەدا پرسێكى سیاسی زۆر گرنگ هاتە ئاراوە، كە پەیوەندی بە پرۆسەی بەعەرەبكردنەوە هەبوو، ئەویش دەوڵەتی یەكگرتوی عەرەبی بوو (الجمهوریە العربیە المتحدە)، هەر سێ وڵاتی میسر و سوریا و عێراقی دەگرتەوە. دەسەڵاتدارانی عێراق وایان دەڕوانیە كورد وەك كۆسپی سەرەكی بەردەم ئەم یەكگرتنە. كوردیش لەلای خۆیەوە ئەم پرۆژەی بە مەترسییەكی گەورە بۆ سەر شوناسی نەتەوەیی خۆی دەزانی، چونكە لەكاتی دروستكردنی ئەم دەوڵەتە رەگەزنامەكان (الجنسیات) لە هەرسێ وڵاتدا دەگۆڕدرا، بۆ رەگەزنامەی عەرەبی. بۆنمونە هاووڵاتی عێراقی، كە هەڵگری رەگەزنامەی عێراقییە، ئەو كات دەبوایە بگۆڕدرێت بۆ رەگەزنامەی عەرەبی نە لەدوور نە لەنزیك هیچ تایبەتمەندیەكی گەلی كوردیان بەهەند وەرنەگرت، چ لەرووی جیاوازی نەتەوەیی یا جوگرافییەوە. لە ئایاری ( 1963 ) گقتوگۆی نێوان كورد و حكومەتی عێراقی گەیشتە بنبەست. هەر لە حوزەیرانی هەمان ساڵدا، هێرشی سەربازی حكومەت بۆسەر شار و گوندەكانی كوردستان دەستیپێكرد. بۆ نمونە لە شاری سلێمانی قەسابخانەیەكیان ئەنجامدا كە        ( 280) دووسەدو هەشتا كەسی مەدەنی بێتاوانیان گوللەباران كرد. لە (9ى تەمووزی 1963) لە شاری كۆیە (20) بیست كەس, پاش بەستانەوەیان بە ستوونی سەرشەقامەكان گوللەباران كران. حكومەت لەو سەردەمە كەوتە پەیڕەوكردنی جینۆسایدكردنی گەلی كورد، بە دەركردن و راگوێزانی گوندە كوردییەكان و نیشتەجێكردنی ژمارەیەكی زۆری خێلە كۆچەرییە عەرەبەكان لە جێگایاندا، بەتایبەتی لە پارێزگای كەركوك و هەولێر. بۆنمونە تەنیا لە پارێزگای هەولێر (27) گوند بە زۆرەملێ چۆلكران، بە پاساوی پاراستنی بیرە نەوتەكانی ناوچەكە و نیشتەجێكردنی عەرەب لەجێگایان و پڕ چەك كردنیان و هاوكاری كردنی داراییان.
رژێمی عێراق بۆ پەیڕەوكردنی سیاسەتی بەعەرەبكردن و راگواستن دەستیكرد بە:
1.	وێرانكردنی ئەو گوندانەی كە نزیك شاری كەركوك بوون، بەتایبەتی ئەوانەی نزیك بیرە نەوتەكان، كە (13) گوند بوو، وەك (سۆنەگولی، یاروەلی، پەنجاعەلی، وەلی پاشا، قزل قایە، چیمەنی گەورە و چیمەنی بچوك، جەوەڵ بۆر، هەنجیرە، قوتان، قوشقانە، شۆڕاو و یاجوان). 
2.	راگواستنی هەموو كوردەكانی ناحیەی دوبز، پاشان ناوەكەی گۆڕدرا بۆ (دبس) و هێنانی عەشیرەتی كۆچەری عەرەبی (حدیدی) و نیشتەجێكردنیان، لە گوندەكانی(قەرەدەرە، عەمشە، مەرعى، قەڵاعەربەت، كتكە...هتد).
3.	دەركردنی كرێكارە كوردەكان لە كۆمپانیای نەوتی كەركوك.
4.	گۆڕینی ناوی ناوەندەكانی خوێندن و شوێنە گشتییەكان لە كوردییەوە بۆ عەرەبی.
دەڤەری شەنگالیش لەم تاوانە بێبەش نەبوو، لەساڵی 1964 رووبەڕووی شاڵاوێكی دڕاندانەی توندی بەعەرەبكردن و راگواستنەوە بوو. بۆ نمونە (132) گوندی دەڤەرەكە بەر ئەم شاڵاوەی راگوێزان كەوتن و دانیشتوانەكەی لە (11) ئۆردوگای زۆرەملێ كۆكرانەوە، كە بەناوی زەقی عەرەبی ناونران، لەوانە (الاندلس، القحگانیە، العروبە، القادسیە، حگین، الولید، العدنانیە...هتد). 

قۆناغی چوارەم: (1968 -1980) 
ئەم قۆناغە بە توندترین وشۆفینیترین قۆناغی بزوتنەوەی نەتەوەپەرستی عەرەبی دادەنرێت، كە دەسەڵاتدارانی عێراق پێیان وابوو كێشەی كورد بە بنبڕكردنی كورد چارەسەر دەبێت، بۆیە سیاسەتی بەعەرەبكردن و راگواستن، لە مێژووی سیاسی عێراق دەچێتە قۆناغێكی جیاوازەوە. تا ئەندازەیەكی زۆر شێوازی بەعسیەكان لە جۆری رەفتاركردن لەگەڵ گەلە ژێر دەستەكانیاندا، لە تاكتیك و رێوشوێنی نازییەكان دەچوو. بۆنمونە لە مادەی حەوت، كە لە كۆنگرەی دامەزراندنی یەكەمی حیزبی بەعس پەسەندكراوە، (كوردستانی بە بەشێك لە نیشتمانی عەرەبی داناوە). ئەم قۆناغەی حیزبی بەعس بە دڕندانەتر لە قۆناغەكانی پێشتر دادەنرێت، لە كوشتن و سوتاندن و وێرانكردنی گوندەكانی كوردستا، بۆنمونە لە ( 19ی ئابی ساڵی 1969) هێرشی سوپای عێراق بۆ سەر هەردوو گوندی (دەكا) و(خورت)، كە دەكەونە باكووری رۆژهەڵاتی شارى موسڵ لە ناوچەی ئاكرێ، بووە هۆی سوتاندنی هەردوو گوندەكەو ئاگرتێبەردانی (67) شەست حەوت ژن و منداڵ و پیر، كە 
 
گوللەبارانكردنی (60) كەس لە دانیشتوانی گوندی (صوریا)

لە ئەشكەوتێكی نزیك گوندەكە خۆیان حەشار دابوو. لە (16-9-1969) هێرش بۆ سەر گوندی (صوریا) لە سێگۆشەی سنووری عێراق وتوركیا و سوریا، ( 60) كەس لە دانیشتوانە سڤیلەكەی گوللەباران كران.
هەرچەندە مانگى ئاداری 1970 رێكەوتننامەی ئادار لە نێوان بزوتنەوەی كورد و حكومەتی عێراق مۆركرا، كە دانپێدان بوو بە مافی ئۆتۆنۆمی گەلی كورد لە هەرێمی كوردستان. بەڵام بەر لە راگەیاندنی یاسای ئۆتۆنۆمی ژمارە (3) ساڵی 1974، حكومەت دەستیكرد بە جێبەجێكردنی بە پەلەی سیاسەتی بەعەرەبكردن و راگواستنی دانیشتوانی ناوچەكانی كەركوك و خانەقین و زمار و شەنگال و شێخان. لە ساڵی (1971 - 1972) زیاتر لە (40000) چل هەزار كوردی فەیلی ناسنامەی هاووڵاتی بوونی عێراقییان لێسەندرایەوە و رەوانەی سنورەكانی ئێران كران. ئەم ژمارەیەی كوردە دەركراوەكان تا كۆتایی ساڵی (1980) گەیشتە نزیكەی (215000) دووسەدو پازدە هەزار كەس. بەپێی ئامارەكانی خاچی سوور و مانگی سووری نێودەوڵەتی بە (400000) چوارسەد هەزار هاووڵاتی مەزەندە دەكرێت. لە ساڵی (1973) هەڵمەتی گرتن و راوەدوونانی كوردی ئێزیدی لە دەڤەری شەنگال دەستیپێكرد، بۆئەوەی ناچاریان بكەن زێدی خۆیان چۆڵبكەن و بەرەو ناوچە كوردنشینەكانی تر كۆچ بكەن. بە بەردەوامبوون لەسەر ئەم سیاسەتە ناوچەكانی ئاكرێ و شێخانیشی گرتەوە، هەروەها حكومەتی عێراق هەر بەوەشەوە نەوەستا لە رێكەوتی ( 24/ 4/1974 ) هێرشێكی ئاسمانی دڕندانەی كردە سەر شاری قەڵادزێ، كە بووە هۆی گیان لەدەستدانی( 163) سەدو شەست و سێ كەس و برینداركردنی (250) دووسەدوپەنجا هاووڵاتی، كە ژمارەیەكی زۆری خوێندكاری زانكۆی سلێمانى تێدابوو، زانكۆكەشی بەتەواوی خاپوورو وێرانكرد، هەر لەم ماوەیەدا لە سنووری شاری كەركوك چەندین گەرەكی نوێ بۆ نیشتەجێكردنی خێزانە عەرەبە هاوردەكان دروستكران. لەماوەی چەند ساڵێك، (19) نۆزدە گەڕەكی عەرەبنشین دروستكران. جێی باسە هەر لە چوارچیوەی بەعەرەبكردنی ناوچە كوردییەكان، بەعس هەڵمەتێكی بەرفرەوانی ناوگۆڕینی شار و شارۆچكە كوردیەكانی دەستپێكرد، وەك نمونە: قرەهەنجیر: (الربیع)، سەرگەڕان: (القدس) ...هتد.
 
دەركردنی كورد لە زێدی باب و باپیرانیان

دوای رێكەوتننامەی جەزائیر ساڵى (1975) و هەرەسهێنانی شۆڕشی ئەیلول، دەستی حكومەتی عێراق كراوەبوو، بۆ جێبەجێكردنی زیاتری سیاسەتی بەعەرەبكردن و راگواستنی كورد، بەڵام ئەمجارەیان بەپێی نەخشەیەكی پلان بۆداڕێژراو  ئەنجامدرا، نەك لەو ناوچانەی كە فرە نەتەوەبوون، بەڵكو ئەمجارەیان ناوچە زۆرینە كوردییەكانیشی گرتەوە. بە راگوێزرانیان بۆ كۆمەڵێك شوێنی دیاریكراو، كە بەعسیەكان ناویان نابوو (گوندی هاوچەرخ)، كەچی لە راستیدا ئۆردوگای زۆرەملێ بوون. بێجگە لەم ژمارە زۆرەی هاووڵاتیانی كورد، كە بۆ ناوچەكانی باشووری عێراق، بەتایبەتی هەردوو شاری (ناسریە و دیوانیە)، ساڵی (1975) زیاتر لە (200000) دووسەد هەزار كورد لە كوردستانەوە بەرەو ناوچەكانی باشووری عێراق راگوێزران. لە مانگی یازدەی 1975 كۆمەڵەی گەلانی هەڕەشەلێكراو لە ئەڵمانیا ـ گویتنگن، لەگەڵ كۆمەڵەی مافی مرۆڤ لە هۆلەندا، رایانگەیاند ژمارەی راگوێزراوان گەیشتۆتە (200000) دووسەد هەزار كەس و (116) سەد و شازدە گوند وێرانكران. (25000) بیست و پێنج هەزار كوردی ئێزیدیش لە شەنگال راگوێزران. ئەم شاڵاوی راگواستنە بەردەوام دەبێت، بە جۆرێك تا سەرەتای ساڵی 1979 ژمارەی كوردە راگوێزراوەكان دەگاتە (700000)حەوت سەد هەزار كەس، كە لە (1222) هەزارو دووسەد و بیست ودوو گوند شاڵاوەكە ئەنجامدرا.  
شێوازەكانی راگواستنی كورد لە دوای رێكەوتننامەی جەزائیر بەم شێوەیە بوو:  
1.	راگواستنی دانیشتوانی ئەو ناوچانەی بە شوێنی ستراتیژی بەرگریكردنی عێراق دادەنرا.
2.	راگواستنی ناوچە نەوتییەكان.
3.	راگواستنی ناوچە سنووریەكان.
یەكەم: راگواستنی دانیشتوانی ناوچە ستراتیژیە بەرگریكردنەكانی عێراق.
ئەو ناوچە و رێگا و بانانە كە سوپای دەوڵەتی عێراق لە هێرشی سەربازیدا بۆ گرتنی ئامانجێكی ستراتیژی دەیگرێتە بەر، وەكو گوندەكانی ( قەزای خانەقین و مەندەلی لە پارێزگای دیالە)، (قەزای بەدرە لە واسیت ) و قەزاكانی شێخان و تەلكێف و تەلەعفەر و شەنگال، لە پارێزگای موسڵ و بەشێك لە قەزای زاخۆ و سمێل لە پارێزگای دهۆك و بەشێك لە قەزای دوز لە پارێزگای كەركوك.
دووەم: راگواستنی ناوچە نەوتییەكان.
ئاشكرایە كە نەوت مادەیەكی ستراتیژییە و گرنگی جیۆپۆلەتیكی هەیە لە ئابووری دەوڵەتاندا. كوردستانیش زامنی بوونی بڕێكی زۆری خاوی نەوتی مسۆگەر كردوە، بۆیە شاڵاوی بەعەرەبكردن و راگواستن بە زۆری دانیشتوانی ئەم ناوچانەی گرتەوە كە بە نەوت دەوڵەمەندن. ناوچەكانیش ئەمانەن:
1.	ناوەندى قەزای كەركوك و قەزاى دوبز لە پارێزگای كەركوك.
2.	قەزای كۆیە لە پارێزگای هەولێر.
سێیەم: راگواستنی ناوچە سنوورییەكان.
   بەپێی رێكەوتننامەی جەزائیری ساڵى  1975، كە دەرفەتێكی باش بوو بۆ دەسەڵاتدارانی بەعس، تا نەخشە و پلانەكانیان لە كوردستان جێبەجێبكەن، هەر بۆیە بە پەلە كەوتنە راگواستنی دانیشتوانی ناوچە سنوورییەكانی (عێراق ـ ئێران) و (عێراق ـ  توركیا) و (عێراق ـ  سوریا )، بە قوڵایی            (10 ـ 20 كم)، بەناوى پشتێنەی ئەمنییەوە، بۆ ئۆردوگا زۆرەملێیەكان. لەنێوان ساڵانی (1975 ـ 1978) دەیان هەزار خێزانی كورد لە ئۆردوگاكان كۆكرانەوە و هەموو گوند و لادێكانی سەر سنوور لەگەڵ خاك تەخت كران، ناوچەكانیش ئەمانە بوون:
1.	قەزاكانی چۆمان، رەواندوز، مێرگەسۆر لە پارێزگای هەولێر.
2.	هەردوو قەزاى ئامێدی، زاخۆ لە پارێزگای دهۆك.
3.	قەزاكانی قەڵادزێ، رانیە، شارباژێر، شارەزوور و سەرجەم گوندە سنوورییەكانی نێوان عێراق و ئێران لە پارێزگای سلێمانی. 
هەر لە چوارچێوەی سیاسەتی بەعەرەبكردن، حكومەتی بەعس ناوی پارێزگای كەركوكی گۆڕی بۆ پارێزگای (التأمیم) و دووبارە نەخشەی ئیداری پارێزگاكەی داڕشتەوە. بەپێی نوسراوی سەرۆكایەتى كۆمار ژمارە (41) لە 29/1/1976 هەر چوار قەزای چەمچەماڵ، كەلار, كفری، توزخورماتوو و لە پارێزگاكە داماڵدران و لكێنران بە پارێزگاكانی سلێمانی و دیالە و سەلاحەدین بە ریزبەندی. ئامانج  كەمكردنەوەی رێژەی كورد بوو لە پارێزگای كەركوك.
قۆناغی پێنجەم: ( 1980 – 1991)
   حیزبی بەعس لەم قۆناغەدا توانایەكی زۆری لۆژیستی، ئابووری و ستراتیژی تەرخانكرد، بۆ فراوانكردنی سیاسەتی بەعەرەبكردن و راگواستن و سڕینەوەی شوناسی كوردی لە ناوچە كوردییەكان. لە نیوەی دووەمی ئەم قۆناغە دەچێتە مەترسیدارترین رەوشیەوە، كە تێیدا نوێترین تەكنیك و شێوازی سەربازی و چڕترین پلان بەكار دەهێنرێت، بۆ هەڵتەكاندن و سڕینەوەی بوونی كورد لە كوردستان. قۆناغی بەعەرەبكردن و راگواستنی گۆڕی، لەشێوازە كۆنەكەیەوە بۆ شێوازێكی نوێ، ئەویش قۆناغی (جینۆساید) بوو. لەم قۆناغەدا ترسناكترین و نوێترین تەكنۆلۆژیای سەربازی قەدەغەكراو بەكارهێنرا بۆ قڕكردنی كورد، كە ئەویش بەكارهێنانی چەكی كیمیاوی بوو، بۆ لێدانی شاری هەڵەبجە لە ساڵی (1988).
لە ئەیلولی (1980) جەنگی خوێناوی (ئێران ـ عێراق) هەڵگیرسا. ژمارەیەكی یەكجار  زۆر لە هەردوو لا بوونە سوتەمەنی ئەم شەڕە خوێناوییە و هەردوو وڵات توشی زیانی مادی گەورە بوون. لەمیانەی ئەم جەنگەدا كرداری بەعەرەبكردن و راگواستنی دانیشتوان بە گوڕتر بوو، بەشێوەیەكی فراوان ئەم ناوچانەی گرتەوە: 
1.	لە پارێزگای سلێمانی (قەزای پێنجوێن و شارۆچكەی بیارە و شارۆچكەی سیوەیل و ئۆردوگای ناڵپارێز و گوندەكانی دەوروبەریان).
2.	لە پارێزگای هەولێر (قەزای چۆمان و گوند و شارۆچكەكانی).
لە پاش ئەوەی رژێمی عێراق هەموو ناوچە سنورییەكانی بە درێژایی سنوری عێراق ـ ئێران، عێراق ـ توركیا، عێراق ـ سوریا بە بیانۆی پشتێنەی ئەمنییەوە چۆلكرد و راگوێزران، راگواستن تا دەهات فراوان دەبوو بە جۆرێك لە هەشتاكاندا بە قوڵایی (40 كم)، ناوچە كوردییەكان راگوێزران و دانیشتوانەكانیان لە كۆمەڵێك ئۆردوگای زۆرەملێ كۆكرانەوە، لە دوای ئەمە تاوانە گەورەكەی ئەنفال دەستیپێكرد.
هەر لەمیانەی جەنگى هەشت ساڵەى (عێراق ـ ئێران)، كرداری راگواستن و پاكتاوكردنی كوردە فەیلییەكان لە بەغدا و رۆژهەڵاتی بەغدا دەستی پێكردەوە، نزیكەی نیو ملیۆن كوردی فەیلی بۆ سەر سنورەكانی             عێراق ـ ئێران گواسترانەوە، بەبیانۆی ئەوەی كە ئێرانین (التبعیە الایرانیە).
لە ساڵی (1983) لە تۆڵەی ئەو شكستە سەربازییەی كە رژێم لە بەرەكانی جەنگ لەسەر دەستی سوپای ئێران بەسەری هاتبوو لە بەرەی جەنگی حاجی ئۆمەران، كە بووە هۆی لە دەستدانی ئەم ناچەیە، بۆیە هەڵسا بە رەشبگیركردنی بارزانییەكان، لە ئۆردوگاكانی قوشتەپە، بەحركە، حەریر و دیانە. ژمارەی ئەو بارزانیانەی بەر ئەم شاڵاوە كەوتن نزیكەی هەشت هەزار كەس دەبوون، هەموویان نێرینە و تەمەنیان لە (15)ساڵ و بەرەو سەرەوە بوو. صدام حسین دەربارەی چارەنوسی بارزانییەكان هیچ گومان لە زیندومانەوەیان ناهێلێت، كە گوتی: (ئەوانە خیانەتیان لە پەیمان كرد، بۆیە ئێمەش بەسزای توندو سەختمان گەیاندن و بۆ دۆزەخمان ناردن ). 

تایبەتمەندیی پەلامارەكانی نێوان ساڵانی (1987 -1989) بۆ سەر ناوچە كوردنشینەكان لەلایەن سوپای بەعسەوە:
1. كوشتن و لەناوبردنی بە كۆمەڵ و بێسەروشوێنكردنی دەیان هەزار كەسی مەدەنی، كە ژمارەیەكی زۆری ژن و منداڵ و پیر و هەندێ جار تەواوی دانیشتوانی چەند گوندێك پێكەوە بووە.
2. بەكارهێنانی چەكی كیمیاوی دژ بە شاری هەڵەبجە و دەیان گوندی كوردنشین.
3. وێرانكردنی هەزاران گوند، كە لە بەڵگەنامەكانی حكومەتدا ناویان هاتووە، (سوتاوە، تێكدراوە، تەختكراوە).
4. وێرانكردنی مزگەوت و قوتابخانە و نەخۆشخانە و كانی و سەرچاوەكانی ئاو و هەرچی دەزگاكانی گشتی بوون لەم ناوچانەدا.
5. تاڵانكردنی سەروەت و سامانی هاووڵاتیانی كورد لەلایەن سوپاو جاشە كوردەكانی سەر بە حكومەت.
6. دەستبەسەركردن و بەندكردنی هەزاران ئافرەت و منداڵ و پیر، بۆ چەند مانگ لە بارودۆخێكی ئێجگار سەخت بەبیانۆی نەیاریكردنیان بۆ حكومەت، ژمارەیەكی زۆریشیان، بەهۆی بەدخۆراكی و نەخۆشیەوە، لە گرتوخانەكان گیانیان لە دەستدا. 
7. گواستنەوەی سەدان هەزار لە دانیشتوانی گوندەكان، لەدوای وێرانكردنی گوندەكانیان، بۆ ناوچەكانی تر، دوور لە زێد و شوێنی خۆیان.

تێكدانی بنەما و ژێرخانی ئابووریی دێهاتی كوردستان:  
   لە (29 /3/1987) بە بڕیارێكی سەركردایەتی، حوكمی رەها درا بە ( عەلی حەسەن ئەلمەجید)، ئەلمەجید دوای وەرگرتنی ئەم دەسەڵاتە، كەوتە پیادەكردنی سیاسەتێكی ترسناك و داپلۆسین و لەناوبردنی فراوان دژ بە تەواوی دێهاتنشینەكانی كورد، بەفەرمانێك لە حوزەیرانی 1987، هەموو ناوچە گوندنشینەكان كران بە ناوچەی قەدەغەكراو فەرماندرا بەوەی هەركەسێك لەم ناوچانەدا دەستگیربكرێت بەبێ لێپرسینەوە، ئەوانەی تەمەنیان لەنێوان (15-70) ساڵدایە لە سێدارە بدرێن. بۆیە لە ترسی چەسپاندنی سزاكانی ئەم بڕیارە خەڵكێكی زۆر گوندەكانیان چۆڵكرد و بەرەو شار و شارۆچكەكان كۆچیانكرد.
قۆناغی شەشەم: ( 1991 ـــ 2003)
    ئەم قۆناغە لەدوای داگیركردنی كوێت لەلایەن رژێمی بەعسەوە دەستپێدەكات. هاوكێشە هەرێمى و نێودەوڵەتیەكان بەرامبەر عێراق گۆڕان و جیهان كەوتە دۆخێكی تایبەتمەندەوە. لە رۆژی (17/1/1991) هاوپەیمانان لە ئۆپەراسۆنێكی سەربازیدا بەناوی گەردەلوولی بیابان، گورزێكی كوشندەیان لە رژێمی عێراق وەشاند. عێراق بەشكستێكی گەورە لە جەنگەكە هاتە دەرەوە. بەعس لە ناوەخۆ لاواز بوو، هەر بۆیە گەڵانی عێراق بە عەرەب و كورد دەستیان بە راپەڕین كرد، لەم راپەڕینە چەندین شار لە كوردستان و باشووری عێراق ئازادكران.
   راپەڕینە مەزنەكەی ساڵى 1991 و كۆڕەوە ملیۆنیەكەی هەمان ساڵ، دەرفەتێكی لە باری بۆ كورد رەخساند، تا شێڵگیرانە بۆ هێنانەدی مافەكانی 
 
كۆڕەوی كوردان لە ساڵی 1991

كار بكات، چونكە ئەم راپەڕینە مێژووییە هەموو ئەو ناوچانەشی گرتەوە، كە بەعس دەیان ساڵ بوو خەریكی سڕینەوەی مۆركە نەتەوەییە كوردییەكانی بوو.  
لە مایسی هەمان ساڵ كورد چووە ناو دانوستاندنەوە لەگەڵ حكومەتی عێراق، بەمەبەستی بەدیهێنان و چەسپاندنی مافەكانی  لە عێراق، بەڵام دانوستاندنەكە زوو گەیشتە بنبەست، لەبەرئەوەی حكومەتی ئەوسای عێراق هەرگیز رازی نەبوو بە داواكارییەكانی كورد، كە یەكێكیان (گەڕانەوەی ئاوارەكانی كەركوك بوو بۆ زێدی خۆیان). پرۆسەی بەعەرەبكردن و راگواستن كە حكومەتی عێراق پێشتر دەستیپێكردبوو، لە ساڵی 1991 بەرفراوانتر و مەترسیدارتر بوو بەتایبەتی بۆ تێكدانی باری ئیتنۆگرافی و 
نەتەوەیی پارێزگای كەركوك و شارەكانی دیكەی ژێر دەسەڵاتی رژێمی بەعس تا روخانی رژێم لە ( 9 /4 /2003).
هەرچەندە لە دوای روخانی رژێمی بەعسەوە چارەنوسی ناوچە دابڕێنراوەكان بەستراوەتەوە بە مادەی (140)ی دەستوری نوێی عێراق، كە بەپێی ئەم مادەیە دەبوایە تا كۆتایی ساڵی (2007) كێشەی پاكتاوی رەگەزی لەم ناوچانەدا چارەسەر بكرابایە و چارەنوسیان دیاربكرابایە، كە دەچنە سەر سنووری حكومەتی هەرێمی كوردستان یا لەگەڵ دەسەڵاتی ناوەند دەمێنەوە، بەڵام تاكو ئێستا جێبەجینەكراوە و ئەو بەندە دەستوریانەش مسۆگەر نین لەبەردەم هێزە توندڕەوە عەرەبیەكاندا تاكو بەرجەستەبێت. 

 
داواكاری ناوچە دابڕێنراوەكان بە جێبەجێكردنی مادەی (140)ی دەستوری نوێی عێراق

قۆناغی حەوتەم: قۆناغی دوای روخانی رژێم ساڵى 2003 
    قۆناغی دوای روخانی رژێمی بەعس لە ناوچە دابڕێنراوەكان، لە ساڵی (2003 تاكو ئێستا)، كە كێشەیەكی زۆری لەسەرە، لەنێوان كورد و دەسەڵاتی ناوەندی لە بەغدا لەلایەك، دانیشتوانی كوردو گروپە تیرۆرستەكان لە لایەكی تر، كە هەرەشە لە گیان و سامانی هاوڵاتیانی كوردنشینی ناوچەكانی (سەعدیە و جەلەولا و قەرەتەپە و شەنگال و رۆژئاوای كەركوك دەكەن، بۆ بەزۆر دەرپەڕاندنیان لە شوێنەكانیان بۆ ناوچەكانی ژێر دەسەڵاتی حكومەتی هەرێمی كوردستان. هەر چەندە حكومەتی ئێستای عێراق بە ئاشكرا پەیڕەوی بەردەوامبوونی سیاسەتی بەعەرەبكردن و راگواستن ناكات، بەڵام بێدەنگ بوون و دەستەوەستانی لەبەرامبەر گروپە تیرۆستە نەژاد پەرستەكان لە پاراستنی گیان وسامانی هاووڵاتیانی كورد و هەڵپەساردنی مادەی (140)ی دەستور. هۆیەكە بۆ بەردەوامبوونی سیاسەتی بەعەرەبكردن و راگواستن و پاكتاوی نەژادی گەلی كورد لە ناوچە دابڕێنراوەكان.
 
خۆپیشاندانی توێژەكانی كەركوك لە دژی پەیڕەوكردنی سیاسەتی صدام لە تۆقاندن و دەركردنی دانیشتوانەكەی