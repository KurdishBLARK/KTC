
بەشی پێنجەم
بەكارهێنانی چەكی كیمیاوی

بەچەكی كیمیاوی هەموویان (كوردەكان ) دەكوژم، كێ بەنیازە هیچ قسەیەك بكات؟
هەرچیەك دەڵێن بابیڵێن! كۆمەڵگەی نێودەوڵەتی و ئەوانەش كە گوێ لەوانە دەگرن.
(عەلی حەسەن ئەلمەجید)
    وەك لە بەشەكانی پێشتر باسمانكرد، لەدوای لكاندنی ویلایەتی موسل بە عێراقی عەرەبى، كێشەی كورد تێكەڵ بە هاوكێشە سیاسیەكانی عێراق كرا. بە درێژایی مێژووى دەوڵەتی عێراق كێشەی كورد بووە بە مەترسی و بەردەوام رژێمە عێراقیەكانی نیگەران كردووە. بۆ چارەسەركردنی ئەم كێشەیە، هیچ كام لە رژێمەكانی عێراق، نەیانتوانیوە رێگا چارەیەكی دروست بدۆزنەوە و دانیشتوانی عێراق لە مەترسی دوور بخەنەوە، تەنیا زمانی چەك بەكارهاتووە بۆ چارەسەركردنی كێشەكە، چونكە بە بڕوای سەرانی رژێمەكان، كوردستان بەشێكی دانەبڕاوە لە نیشتمانی عەرەبی، گەلی كوردیش بەشێكە لە نەتەوەی عەرەب، كە گەلی عێراق بەشێكە لەم چوارچێوەیە. هەر لەم روانگەیە بوو، سیاسەتی پاكتاوی رەگەزی كورد سەرەتا بە عەرەبكردن و راگواستن دەستیپێكرد، تا گەیشتە ئەو تاوانە گەورەیەی كە چەكی كۆمەڵكوژ و كیمیاوی قەدەغەكراوی نێودەوڵەتی بەكارهێندرا.
لەدرێژە پێدانی سیاسەتی راگواستن لە ساڵی 1987، گوندەكانی سەر بە چەمچەماڵ و كۆیە و قەڵادزێ و ناوچەی سلێمانی ناچار كران گوندەكانیان بەجێبێلن، دیارە ئەم كارەش ناڕەزایی خەڵكەكەی لێكەوتەوە، بۆیە رژێم لە نیسانی 1987 بە چەكی كیمیاوی هێرشی كردە سەریان. بریندارانی ئەم هێرشە كە روویان لە نەخۆشخانەكانی ژێر دەسەڵاتی رژێم كرد بۆ چارەسەركردنیان، دەرگایان بەڕوو داخرا و چارەسەركردنیان قەدەغە بوو. یەكەم هێرشی چەكی كیمیاوی بۆ سەر ناوچە كوردنشینەكان لە كوردستان لە 15ى نیسانی 1987 بە هۆی فڕۆكە جەنگیەكان دەستیپێكرد، بۆ سەر ناوچەكانی سۆران و رەواندوز و دوكان و سەرچنار و گوندەكانی مەرگە و پشدەر، هێرشەكان بە گازی ژەهراوی بەردەوام بوو تا 21 نیسانی 1987، هەر لەم هێرشانە گوندێكی زۆری ناوچەكانی خۆشناوەتی و دۆڵی بالیسان و دەوروبەری سلێمانی و قەرەداغ بەركەوتن. لە پارێزگای دهۆكیش هەندێك گوندی سەر بەشارۆچكەی  ئەتروش و باكرمان كیمیابارانكران. 
لە 24ى مایسی 1987 هێرشی ئاسمانی بە چەكی كیمیاوی كرایە سەر دەوروبەری شاری كەركوك كە تەنیا 20 كم لە شارەكە دووربوو، وەك           (گورگان و تۆمار). لە ئەیلولی 1987 بە دواوە گەورەترین هێرشی كیمیاوی كرایە سەر دۆڵی جافایەتی كە دەكەوێتە نێوان شاری سلێمانی و قەڵادزێ. لە 3ى ئەیلول پتر لە 30 گوندی ئەم ناوچەیە بە گازی كیمیاوی تۆپبارانكران، هەندێكیان بۆ جاری دووەم و سێیەم بوو.
لە 6ى ئەیلول دەوروبەری شارۆچكەكانی شەقڵاوە و كۆیە و بەدرێژایی چیای سەفین كیمیابارانكران، بەتایبەتی ناوچەی هیران و نازەنین، بۆ چەند جارێك.

 
نەخشەی ژمارە(4) ناوچە كیمیا بارانكراوەكانی هەرێمی كوردستان *

* لە نەخشەكانى سەردار محمد عبدالرحمن / ئەتلەسی هەرێمی كوردستانی عێراق . 
لە 17ى ئەیلولی 1987 فڕۆكە جەنگیەكانی رژێم بە چەكی كیمیاوی هێرش كردە سەر ناوچەی بادینان، بەتایبەتی ئەو كۆمەڵگە زۆرەملێیانەی كە كورد و ئاشوری تێدابوو، لە نزیك سنوری توركیا، كە زۆربەی دانیشتوانەكەی خەڵكی دهۆك و ئەتروش و ئەڵقوش بوون، لە ترسی رژێم رایانكردبوو. ئەو خەڵكە هەڵاتووە كە لە سنورەكانی توركیا گیرسابوونەوە، حكومەتی توركیا بەهیچ جۆرێك رێگای نەدا بپەڕنەوە ناو خاكەكەى، هەڕەشەی كردبوو ئەوەی سنوور ببەزێنێت رادەستی حكومەتی عێراقى دەكاتەوە، بەتایبەتی دانیشتوانى كۆمەڵگەی زۆرەملێی (گوندی كانی). رژێم جارێكی تر لە مانگەكانی (10،11،12)ی ساڵی 1987 سنورەكانی توركیاو ئێرانی ناوچە كوردنشینەكانی كیمیابارانكرد. بە بەردەوامی خۆی لەو دەنگۆیانە دەپاراست، كە باسی لە كیمیابارانكردنی ناوچە كوردیەكان دەكرد.
(كۆمەڵەى گەلانى هەڕەشە لێكراو)، بڵاویكردەوە، كە رژێمی عێراق لە مانگی نیسان تا تشرینی یەكەمی ساڵی 1987 پتر لە ( 200)دووسەد گوندی لە كوردستانی عێراق بە چەكی كیمیاوی تۆپباران كردووە. پتر لە (560) پێنج سەدو شەست كەس بوونە قوربانی چەكی كیمیاوی، كە شوێنەواری لەسەر جەستەیان دیاربووە. لە 16ى نیسانی 1987، فڕۆكە جەنگیەكانی عێراق سەدەها بۆمبی كیمیاویان بە سەر گوندەكانی شێخ وەسانان و بالیسان و كانی بەرد و توتمە و زینێ و بێراوە و بالوكاوە داباراند، هەر لەهەمان رۆژدا زنجیرە چیاكانی هەریر و كاروخ...هتد، بە فڕۆكە كیمیابارانكرد، سەدان قوربانی لە بریندار و كوژراوی لێكەوتەوە، زۆرترین قوربانی بەر گوندی شێخ وەسانان كەوت، كە هیچ كەسێكیان بە سەلامەتی لەم هێرشە دەرنەچوو.
رۆژ بە رۆژ بەكاهێنانی ئەم چەكە ترسناكە تا دەهات لە زیادبوون دابوو، لە قۆناغەكانی ئەنفال گەیشتە لوتكەی بەكارهێنان، رژێم بەبێ سڵەمینەوە هەر بەرگریەكەك یا كۆسپێك لە شوێنێك بهاتابایە پێش سوپای رژێم بە چەكی كیمیاوی چارەسەریان دەكرد. هۆیەكەشی بۆ بێدەنگی كۆمەڵگەی نێودەوڵەتی و بێكەسی گەلی كوردو گۆشەگیری لە ناوچەیەكی دابڕاوادا دەگەڕێتەوە.
 

پەیكەری عومەری خاوەر و مۆنۆمێنتی شەهیدانی هەڵەبجە



كیمیابارانكردنی شاری هەڵەبجە: 
    بەهۆی ستراتیژیەتی شوێنی جوگرافی شارەكە، كە هاوسنووری ئێرانەو رێگایەكی بازرگانییە و مێژووى دوور و درێژی بەرهەڵستی كردنی دانیشتوانەكەی لە دژی زۆرداری رژێمی بەعس, گەواهی خۆڕگری و لە خۆبوردەیی دانیشتوانەكەی بووە. ئەم هۆكارانە وای لە رژێمی بەعس كرد، چاوی زیاتر بخاتە سەر دانیشتوانی ئەم ناوچەیە. هەڵەبجە بەلایەنگری نەیارانی رژێم ئەژماردەكرا، لە سەرەتای ساڵی 1988، كە هێزی پێشمەرگە توانیان شارەكە و دەوروبەری لەدەست رژێم دەربێنن، بۆ رژێم بووە بەهانە بۆ درێژە پێدانی سیاسەتی پاكتاوی رەگەزی كورد، هێرشێكی بەربڵاوی كردە سەر ناوچەكە، وەك كاردانەوەیەك بەرامبەر هێرشى پێشمەرگەی كوردستان، لەم شاڵاوەدا زۆر لەشار و شارۆچكەكانی كوردستانی وێرانكرد، یەكێك لەم شارانە هەڵەبجە بوو. شایانی باسە شاڵاوی كیمیاباران بۆسەر هەڵەبجە، بەشێك نەبوو لە زنجیرە شاڵاوەكانی(ئەنفال) بۆ لە ناوبردنی كورد.
لەشەوی (15ـ16ی 3 ی 1988) بۆردومانی تۆپ و كاتیۆشاى دوورهاوێژ بۆ ناو شار دەستیپێكرد.
خەڵكێكی زۆر لە رۆژانی پێشوتر شاریان جێهێشتبوو، چووبوونە دەرەوەی شار. سەر لە بەیانی رۆژی 16ى 3ى 1988 حەوت فڕۆكەی جەنگی هاتنە سەر شارەكە، بە موشەك و ناپاڵم شارەكەیان بۆردومان كرد، كە ژمارەیەك خەڵك كوژران و خانووبەرەیەكی زۆریش وێرانكرا. لەو كاتە ئیتر هەستكرا كە دوژمن نیازی خراپی هەیە، بۆیە داوا لە دانیشتوانەكەی كرا شار چۆلبكەن، بەڵام خەڵكێكی زۆر لەشار مانەوە، لە ترسی بۆمبارانكردن لە ژێر زەمینی خانووەكانیان خۆیان حەشاردابوو. ئەو بۆمبایانەی كە لە كاتژمێر یازدە شاری پێ بۆمبابارانكرد چەكى كوشندەى تێكەڵاوبوو لە بۆمبى گەورەى ئاسایى و ناپاڵم و كیمیاوى، بۆیە بڕیاردرا تا شەو دادێت ئینجا خەڵكەكەی رەوبكەن، بەڵام فڕۆكەكانی رژێم بەردەوام بەسەر ناوچەكەدا دەسوڕانەوە و دەرفەتیان نەدا خەڵكەكە خۆیان رزگار بكەن.
چڕترین بۆردومانی كیمیاباران كاتژمێر (5,20) ئێوارەی 16ی ئادار دەستی پێكرد، تا سەر لەبەیانی رۆژی 17 ئادار، (14) جار فڕۆكەكان بە بەردەوامی بۆردومانی شارەكەیان كرد.
















(16 ئاداری 1988 ) لەكاتی بوردمانكردنی هەڵەبجە

سەرئەنجام ئەم بۆردومانە چڕە دڕندانەیە بووە هۆی كوشتی زیاتر لە ( 5000) پێنج هەزار كەس، لە ژن و منداڵ و گەنج و پیر، هەروەها برینداربوونی زیاتر لە (10) دە هەزار كەس و ئاوارەبوونی خەڵكی ناوچەكە بەرەو ئێران و ناوچەكانی تری وەك سلێمانی و دەوروبەری و كاولكردنی شارەكە بەتەواوەتی و كوشتنی هەرچی پەلەوەر و ماڵاتی ناوچەكە بوو هەمووی قڕكرد. 
ئەم هێرشە كە لەناوەڕاستی ئاداری 1988 بەچەكی كیمیاوی لە لایەن سوپای عێراقەوە كرایە سەر هاووڵاتیانی كورد، ئەمجارە نەك هێرشێكی گازی كوشندە و ژەهراوی و مەترسیدار بوو دژی گەلی كورد، بەڵكو گەورەترین هێرش بوو بە گازی ژەهراوی لە دوای جەنگی یەكەمی جیهانییەوە ئەنجامدرابێ.  
 

رزگاربووانى كیمیابارانی هەڵەبجە