
بەشی چوارەم
كۆمەڵكوژی بارزانییەكان
   بارزان ناوچەیەكی شاخاوییە، دەكەوێتە نزیك سێگۆشەی سنووری،         ( ئێران و توركیا و عێراق)، لە پارێزگای هەولێر. دانیشتوانەكەی لە رووی دیمۆگرافیەوە بە سەر نزیكەی (400) چوار سەد گوند دابەش دەبن.
 
نەخشەی ژمارە (2) دابەشبوونی هۆزەكانی بارزان*
بارزانییەكان  لە یەكگرتنی حەوت هۆزی دەڤەرەكە پێكهاتوون، (شێروانی، بەڕۆژی، نزاری، دۆڵەمەڕی، مزووری، هەركی بنەجێ و گەردی). ئەم هۆزانە لە پەیڕەوانی شێخانی بارزانن، هەر لەژێر ئەم چەترەش یەكیان گرتوە بەناوی بارزانی، كە لەناوی گوندی بارزان هاتووە و مەزارگەى خودانێ بارزانە. 
دانیشتوانی ئەم ناوچەیە پێش دامەزراندنی دەوڵەتی عێراقی نوێ، لە سەردەمی عوسمانییەكان، تووشی گرتن و راوەدونان و كوشتن بووەتەوە. لەدوای دامەزراندنی دەوڵەتی عێراقی نوێش نەهامەتتیەكان كەم نەبوونەتەوە، بەڵكو رۆژ بەڕۆژ رووی لە زیادبوون كردووە، لە راگواستن و كوشتن و دەربەدەر بوون، چ بۆ دەرەوەی كوردستانی عێراق بوو بێت یا بۆ ناوە.
هەر جارەی چەندین كەس بوونەتە قوربانی و بەتاڵان چوونی ماڵ و سامانیان و سوتاندنی گوند وێرانكردنیان لەلایەن رژێمە یەك لە دوای یەكەكانی عێراق. 

راگواستنی بارزانییەكان: 
    ئەم دەڤەرەش هەروەكو دەڤەرە كوردنشینەكانی تر، لەگەڵ سەرهەڵدانی هەر بزوتنەوەیەكی نەتەوەیی ئازادیخواز، حكومەتەكانی عێراقی هەموو رێگایەكیان گرتۆتە بەر بۆ لێدان و لە ناوبردن و راگوێزان و بە تاڵان بردنی ماڵ و سامانی دانیشتوانەكەی، هەرجارەی ناو و ناتۆرەیەكی جیاوازیان دەخستە پاڵ گەلی كورد. هەرجارەى بە بیانۆیەك، جارێك بەناوی جیابوونەوە و جارێك بەناوی كرێگرتەی وڵاتانی بیانی و دەوروبەر، بۆ ئەوەى ببێتە بەهانەیەك بۆ رێخۆشكردن و لێدانی ناوچە كوردنشینەكان و 
 
كۆمەڵگەی بارزانیەكان لە قوشتەپە، دوور لەپێداویستیەكانی ژیان

جێبەجێكردنی مەبەستەكانیان، لە بەعەرەبكردن و تواندنەوەی گەلی كورد، لە قاوغی نەتەوەی عەرەبیدا، بۆیە رۆژ بەڕۆژ هێرش و پەلامارەكان توندتر دەبوونەوە و قوربانی زۆر ترو پێشێلكردنی مافەكانی مرۆڤیش زیاتر دەبوون. بارزانییەكان لەم هێرشانە پشكی شێریان بەركەوتووە، چەندین جار لە زێدی باب و باپیرانیان راگوێزراون و تاڵانكراون. هەر لە سەرەتای سییەكانی سەدەی رابردوو كەوتنە بەر پەلاماری لەشكری پیادەی عێراق، بە پاڵپشتی فڕۆكە جەنگیەكانی ئینگلیز، چەندین گوندیان وێرانكرد و دانیشتوانەكەیان بەرەو توركیا رایانكردوە.
 لە تشرینی یەكەمی 1945، دیسان دانیشتوانەكەی جارێكی تر گوندەكانیان وێرانكرایەوە و ژمارەیەكی زۆریان ئاوارەی ئێران بوون. لە نیسانی 1947 جارێكیتر ئەو خەڵكەی مابوونەوە، لە ژن و منداڵ و پیر لە (دیانا) دەسبەسەركران، پیاوەكانیش بۆ بەندیخانەكانی (كەركوك، موسڵ، بەغدا و بەسرە) راگوێزران، بۆ چەند ساڵێك لەوێ مانەوە، پاشان خێزانەكانیان بەسەر گوندەكانی دهۆك و هەولێر دابەشكران.
لەدوای رێكەوتننامەی جەزائیر، كە  لە نێوان شای ئێران و حكومەتی عێراق لەساڵی 1975 لە دژی بزوتنەوەی گەلی كورد مۆركرا، بووە هۆی شكستپێهێنانی بزوتنەوەكە. حكومەتی عێراق ئەم هەلەی قۆستەوە و كەوتە گیانی گەلی كورد بەگشتی، بارزانییەكانیش بەشێك بوون، كەوتنە بەر ئەم شاڵاوە نامرۆڤانەیە. لەدوای ساڵی 1975پرۆسەی راگواستن فراوانتر كرا، هەندێكیان بەرەو ئێران رۆیشتن و هەندێكیشیان گەڕانەوە ناو كوردستان.

 
شوێنەواری بۆردومانی ئۆردوگای زێوە لەلایەن فڕۆكە جەنگیەكانی عێراق

ئەوانەی لە ئێران گیرسانەوە، لە كۆمەڵگە سنووریەكانی نزیك عێراق نیشتەجێكران، بەتایبەتی ئۆردوگای زێوە، كە چەندین جار لەلایەن فڕۆكە جەنگیەكانی عێراق بە ناپاڵم  بۆردومانكرا، لەئەنجامی ئەو پەڵامارە قوربانی زۆری لێكەوتەوە. ئەو كەسانەش كە گەڕانەوە كوردستان، رژێم بەرەو بیابانەكانی باشووری عێراق رایگواستن، لە پارێزگای دیوانیە، ناحیەكانی (جحیش، خیریە و مەجوجیە) لە كۆمەڵگا نیشتەجێكران. لەدوای خۆشیان گوندەكانیان وێرانكرا و فەرمانیش درا هەر كەسێك بگەڕێتەوە گوندەكان لە سێدارە دەدرێت. ئەو خەڵكەش كە لە ناوچەكەدا مابوونەوە بۆ كۆمەڵگە زۆرەملێیەكانی هەریر و دەوروبەری هەولێر راگوێزران و گوندەكانیشیان لەگەڵ زەوی تەختكران.
بارزانییە راگوێزراوەكانی دیوانیە، لە ساڵی 1980 گەڕێندرانەوە كۆمەڵگە زۆرەملێیەكانی قوشتەپە لە هەردوو كۆمەڵگای (قودس و قادسیە ) نیشتەجێكران، بەبێ هیچ پێویستیەكی مرۆیی.

 
نەخشەی ژمارە (3) دابەشبوونی كۆمەڵگا زۆرەملێیەكان لە هەرێمی كوردستان*


* لە نەخشەكانى سەردار محمد عبدالرحمن / ئەتلەسی هەرێمی كوردستانی عێراق . 
جینۆسایدكردنی بارزانییەكان:       
    لەدوای هەڵگیرسانی جەنگى نێوان عێراق ـ ئێران، رژێم لە زۆربەی بەرەكانی شەڕدا شكستی دەخوارد بەتایبەتی لە بەرەكانی شەڕی كوردستان، ئەمە لەلایەك لە لایەكی تر بەشدارینەكردنیان لە ریزەكانی سوپای عێراق و بەشدارینەكردنی گەنجەكانی كورد لە (شەڕی قادسیە) و چوونە ریزی پێشمەرگە، بۆ رژێم بووە بارگرانیەكى گەورە لە كۆنترۆل كردنی ناوچەكە، بەتایبەتی لەدوای شكستەكانی سوپای عێراق لە بەرەكانی حاجی ئۆمەران، بۆ رژێم بووە بیانۆیەك بۆ تۆڵە سەندنەوە لە كورد بەگشتی و بارزانییەكان بەتایبەتی، كە گوایە هاوكاری سوپای ئێرانیان كردووە، بۆ داگیركردنی ناوچە سنووریەكانی بەرەی حاجی ئۆمەران.
 لە تەمووزی 1983 رژێم بە هێزێكی گەورە كە پێكهاتبوو لە دەزگا ئەمنیەكان و گاردی كۆماری، گەمارۆی هەردوو كۆمەڵگەی (قودس و قادسیە)دا لە شارۆچكەی قوشتەپە، كە بارزانییەكانی تێدا نیشتەجێبوو، دەستیكرد بە گرتنی نێرینەی تەمەن (15) ساڵی تاكو پیرەمێردی (90) ساڵی، راپێچی ناو پاسی پەردە پۆشكران و بەرەو شوێنی نادیار گواسترانەوە. لە مانگی ئابی هەمان ساڵ، پەلاماری  كۆمەڵگە زۆرەملێیەكانی (بەحركە و هەریر و دیانە)ى دا و نێرینەكانیان دەسگیركرد و بە پاسی گەورە بەرەو باشوور رەوانەكران. لە مانگی تشرینی یەكەم دووبارە هەڵیان كوتایەوە سەر هەردوو كۆمەڵگەی (قودس و قادسیە)، بۆ ئەو مێرمنداڵانەی كە جاری پێشوو دەسگیر نەكرابوون، ئەمجارە هەموویان دەسگیركردن.
لەم پەلامارانەی گرتن و راوەدونان، نزیكەی (8000) هەشت هەزار نێرینەی بارزانی لە گەنج و پیر بە ساغ و نەخۆشەوە، تەنانەت ئەوانەی كە لە رووی دەرونیشەوە تەواو نەبوون دەسگیركران و شونبزكران و ژن و منداڵەكانیشیان بەبێ سەرپەرشتى و بە ژیانێكى مەرگەساتى لە ئۆردوگاكان هێشتەوە.
بەپێی بەڵگەنامەكان، ئەو پیاوە بارزانیانەی تەمەنیان لە 15 ساڵ بەرەو سەرەوە بوو بۆ بەغدا گواسترانەوە و رەوانەی دادگای بەناو شۆڕش كران، لەم دادگایە بە شێوەیەكی رەمەكی حوكمی لەسێدارەدانیان بەسەردا سەپاندن، دواتر حوكمەكە جێبەجێكرا. هەرچەندە ئەو تۆمەتانەی كە  ئاراستەی ئەو كەسانە كرابوو بێبنەماو نادروست بوون، بەڵام بە دادگاییەكی رووكەشانە سزای مەرگیان بەسەر سەپێندرا، هەندێكیشیان پاش گرتنیان گواسترانەوە بۆ خوارووی عێراق، رەوانەی پارێزگای موسەنا (سەماوە) كران، لە ئۆردوگاكانی (ئەبوجد و ئەلیە)دا دەسبەسەركران. ئەم شوێنە (45)كم لە سنووری سعودیە دوورە، ناوچەیەكی بیابانی لماوییە.
 
دایكان لەسەر گۆڕی كەسوكاریان، لە دوای هێنانەوەیان لە بیابانی بوسەیەی موسەنا
زیندە بەچاڵكردن: 











كەس و كارى بارزانییە زیندەبەچاڵكراوەكان

بارزانییەكان بە شێوازی جیاجیا زیندە بەچاڵكران، بەپێی راسپاردەكانی بەڕیوەبەری ئەمنی گشتی لە سەرەتای مانگی ئابی 1983 فەرمانی لەسێدارەدان بەسەر بەشێكیان جێبەجێكرا و (16) شادە دۆز بۆ (667) شەش سەد و شەست و حەوت كەس رێكخرا و حوكمی لەسێدارەدانیان بۆ دراوە و بەشەكانی دیكەش بە شێوازی جۆراوجۆر لە بیابانی (بوسەیە) لە باشوورى رۆژئاواى عێراق زیندە بەچاڵكران.
لەدوای روخانی رژێم لە ساڵی 2003، لە مانگی تشرینی یەكەمی 2005 بەڕێوڕەسمێكی شایستە، تەرمی (513) پێنج سەد و سێزدە كەس، كە لە گۆڕە بەكۆمەڵەكانی بیابانی بوسەیە زیندە بەچاڵكرابوون، گەڕێندرانەوە زێدی باب و باپیرانیان لە نزیك بارزان دووبارە بە خاك سپێردرانەوە.


 

رێوڕەسمی دووبار ناشتنەوەی زیندە بەچاڵكراوەكانی بارزانی لە گۆڕستانی بارزان


