

مۆنۆمێنتى شەهید لە هەولێر
بەشى حەفتەم
ئێزدییەكان







ژنانى ئێزیدى

    ئێزیدییەكان بە رەچەڵەك كوردن، سەرەڕای ئەوەی كە رێژە‌یان لە            ( 4 ـ 5 %) تێپەڕناكات، بەڵام تاوەكو ئێستا پاریزگاریان لە كەلتور و میژووی كوردایەتی خۆیان كردووە، بە تایبەتی لە پەیڕەوكردنی رێورەسمە ئاینییەكان چ زارەكی یا نوسراوی بێت لە نوێژ و پاڕانەوە و سروتە ئاینییەكانیان و كتێبە پیرۆزەكانیان.
ئاینێكی سەربەخۆیان هەیە، زۆربەیان لە ناوچەكانی موسڵ و شەنگاڵ و بەشێكیشیان لە باكوری كوردستان و رۆژئاوا و گورجستان و ئەرمەنستان دەژین. كاریگەری پێكهاتەكانی دراوسێیان لە عەرەب و ئاشوری و سریانیان لە سەرە، لە رووی رۆشنبیری و كەلتورییەوە. زمانی زگماكیان كوردییە        ( شێوەزاری كرمانجی)، میرەكانیان لە مێرگەهی شێخان دەژین، روگەكەیان ( قیبلە) لالەشە، گۆڕی شێخ ئادی تێدا نێژراوە.
دابەشكردن و ژمارەی دانیشتوان: 
     ژمارەی دانیشتوانی ئیزیدییەكان لە جیهان بەپێی ژمارەی رێكخراوەكانی سەر بەنەتەوە یەكگرتووەكان نزیكەی (2،550،000) كەس دەبێت، نزیكەی (750000) حەفت سەد و پەنجا هەزار كەسیان لە باشوری كوردستان دەژین و (30000) سی هەزاریشیان لە رۆژئاوا ، لە باكوریش ژمارەیان ( 500)پێنج سەد كەس تێپەڕناكات ، لە كاتێك ژمارەیان لە (25000) بیست و پێنج هەزار كەس پتر دەبوو، بەڵام زۆربەیان بەرەو ئەوروپا كۆچیان كرد، هەروەها كەمینەیەكیشیان لە رۆژهەڵات هەیە ، بەڵام زانیارییەكی دروست لە بەردەست دا نییە بۆ سەلماندنی ژمارەكەیان.‌  

 نازناو و نیشتمانی ئێزیدییەكان: 
    لە كۆندا بە ئێزیدییەكانیان دەوت داسنی، بەڵام لە دوای دەركەوتنی شێخ ئادی هەكاری بە ( سوحبەتی و هەكاری و شێخ ئادی) ناویان دەركردبوو.    لەوانەیە نازناوی ئێزیدیاتی لە سەردەمی فەرمانڕەوایەتی دەسەڵاتی عوسمانییەكانەوە هاتبێت، بەناوبانگترین شوێنی نیشتەجێبوونی ئێزیدییەكان كە لە كتێبی شەرەفنامە هاتووە، جزیرەی بۆتان و موسڵ و دهۆك و ئامەد و حەلەب و رەها و خوی بووە، لە ئێران كە بە میرەكانی دۆنبەڵی ناسراون، بەڵام ئەم دابەشبوونە بەرەبەرە لە ژێر گوشاری شاڵاوی پاكتاوی نەژادی و فەرمانەكانی عوسمانی تەسك بووەوە و گۆڕانی بەسەرداهات.


شوێنى نیشتەجێبوونى ئێزیدییەكان:

- باشوری كوردستان:
1. پارێزگای موسڵ و ئەم ناوچانە دەگرێتەوە ( سەنتەری شارى موسل، قەزای شێخان، باشیك، بەحزانی، شەنگال، زومار، ئەلقوش) .
2. پارێزگای دهۆك ، كۆمەڵگەی شاریا ( سمێل) ، كۆمەڵگەی خانكێ و ناوچەی دیرەبون.
- رۆژئاوای كوردستان:
    ( قامیشلۆ، عەفرین ، ناوچەی جەڕاح و گوندەكانی دەوروبەری)
- باكوری كوردستان : 
 ئەم شوێنانە دەگرێتەوە ( مێردین، سیرت، رەها ، قاڕس، ئاگری و ئاردوهان ( لە سەر سنوری ئەرمەنستان).
- ئەرمەنستان:
لە لاگز ( گوندەكانی  چیای ئارارات و ناو پایتەختی یەریڤان).
- گورجستان:
 لە تەبلیسی پایتەخت دەژین.
- تاراوگە: 
لە وڵاتانی ( ئەڵمانیا و مەجەڕستان و فەڕەنسا و ئەمەریكا دەژین).



كتێب و شوێنە پیرۆزەكانیان : 
1. كتێبی جەلوە ‌( بۆ شێخ ئادی كوڕی موسافیر دەگەڕێتەوە).
2.مەسحەفا رەش. جگە لە مانە كەسایەتی پیرو و شێخ و كریڤ و فەقیر و قەواڵ و مورید هەیە.
3. دۆڵی لالەش ، ساڵانە پەیرەوانی ئێزیدیا‌تی سەردانی دەكەن.
لالەش پەرستگای هەرە پیرۆزی ئێزیدیانە دەكەوێتە ناوچەی شاخاوی لە قەزای شێخان‌ نزیك ( ئێسڤنی) لە دوری ( 60كم) باكوری خۆرئاوای شاری موسڵ، پەرستگای لالەش و گۆڕی شێخ ئادی تێدایە، جگە لە بارەگای ئەنجومەنی روحانی پەیرەوانی ئاینی ئێزیدیایەتی جیهانی.









لالش


هەڵبژاردەیەك لە جەژن و رۆژوگرتن لە لای ئێزیدیان:
   رۆژوگرتنی ئێزیدیان ساڵانە پتر لە جارێكە. بۆیان هەیە بە درێژای ساڵ بەرۆژوبن، بەڵام ئەمە بە هەموو كەسێك ناكرێت، پەیوەندی بە بڕواداری كە‌سەكە‌ خۆی هەیە. بەڵام رۆژوی گشتی كە لە سەر هەمووان پێویستە بیگرن، پێی دەگوترێت جەژنی رۆژی (ئێزی) واتە رۆژی بۆ خودا، سێ رۆژە دەكەوێتە مانگی كانونی یەكەمی ساڵی زایینی، ئێزیدییەكان پەیرەوی ساڵنامەی رۆژمێری خۆرهەڵاتی كۆن(كریكۆری) دەكەن، لەم سێ رۆژە لە هەموو خواردن و خواردنەوە و خۆشی و رابواردن خۆیان دەپارێزن، رۆژی چوارەم دەیكەن بە جەژن، بە ناوی جەژنی( رۆژێت ئێزیی).  











ڕێو ڕەسمى ئاینى ئێزیدیەكان لە لالش
- جەژنی جەما ( عید جما): لە جەژنە دێرین و گەورەكانیتیان واتە      ( جەژنی كۆبوونەوە)، حەوت رۆژ بەردەوام دەبێت، سروت و رێوڕەسمە ئاینیەكانیانیان ئەنجام دەدەن، قوربانیشی بۆ دەكرێت.

- جەژنی سەری ساڵ: لەگەڵ جەژنی سەری ساڵی بابلی هاوتەریب دەبێت دەكەوێتە وەرزی بەهار.

- جەژنی خدرو ئەلیاس: ئەم جەژنە دەكەوێتە پێنج شەممەی سێیەم لە مانگی رەشەمە. ئەم خدری ئەلیاسە لە زۆربەی ئاینەكانی دیكە دا هەیە، وەك (الخچر) لای عەرەبەكان، خواجە خدر لە لای هیندییە موسڵمانەكان، لەلای خۆشمان بە خدری زیندەی دەناسین، كریسانیەكانیش بە گۆرگیس و نەوەی ئیسرائیلیش بە (ئارمیا) یا ئیلیا ناسراوە. جگە لەمانە چەندین جەژنی دیكەشیان هەیە.







شاڵاوەكانی پاكتاوی نەژادی دژ بە ئێزیدییەكان










قوربانیانى دەستى تیرۆر

ئێزیدییەكان بە درێژایی مێژوو لە بەر هۆكاری ئاینی و ئابووری رووبەڕووی (72) حەفتاو دوو شاڵاوی لەناوبردن بوونەتەوە، ترسناكترین فەتوا كە كوشتنی ئێزیدییەكان حەلال دەكات فەتوای (احمد كوڕی حەنبل) لەسەدەی نۆیەم و لیپی سەمەرقەندی و مەسعودی و العمادی و عەبدوڵای رەبتكی (ساڵی 1159ز  مردووە)،‌ فەتواكەی (أبو سعود العمادی) كە موفتی عوسمانی بوو لە سەردەمی سوڵتان سلێمانی قانونی و سەلیمی دووەم، زنجیرەیەك فەتوای بە كافركردنی ئێزیدییەكانی بە دوای خۆیدا هێنا، سەرچاوەكانی ئێزیدی ئاشكرای دەكەن كە (العمادی) كوشتن و بە كۆیلە و كەنیزەكردنی كیژ و ژن و بنبڕكردنی وەچەی ئێزیدییەكانی حەڵالكردووە.
فەرمانی ئێزیدیان:

    فەرمان: ئیزیدییەكان ئەم وشەیە بە هاوشێوەی پاكتاوی نەژادی دەناسن، توركەكان ئەم وشەیان بۆ فەرمانەكانی شاڵاوی سوڵتانەكانی عوسمانی بەكارهێناوە، كە لە ئەستانە دەردەچوو دژی ئێزیدییەكان. ئیزیدییەكان لەبەر فراوانی و گەورەیی هێرشە سەربازییەكان نەیاندەتوانی بەرەنگاریان ببنەوە، بە ناچاری روویان لە شاخ دەكردوو خۆیان لە ئەشكەوتەكان حەشار دەدا، بەردەوامبوونی شاڵاوەكان بە درێژایی رۆژگار وایلێكردن لە ژیانی شارستانیەت و پێشكەوتن دووربكەونەوە، ئەو هەموو شەڕ و كارەساتانە كاریانكردە سەر ژێرخانی شارستانیەت و رۆشنبیری ئێزیدییەكان.
سەرەتای شالاوەكان لە سەردەمی میر (جەعفەری داسنی) میری ئێزیدیان، واتە (سەردەمی خەلیفەی عەباسی موعتەسەم لەساڵی 224كۆچی) دەستی پێكرد، بەردەوامبوو تا هەردوو سەدەی (16-17ز)، هێرشی پاشاكانی عوسمانی ، یەكەم فەرمانیان لە ساڵی (1560ز) بوو ، بە فتوای (أبو السعود العمادی) ، شاڵاوی میرەكانی جەلیلی موسل بوو بۆ سەر شێخان و چیای شەنگاڵ، پاشان شاڵاوی والییەكانی عوسمانی لە بەغدا دەستی پێكرد، وەك حسن پاشا (1715)، احمد پاشا(1733)، سلیمان پاشا (1752)، هەر لەو دەوروبەرە هێرشی نادر شای ئێرانیش هاتە سەر، بە درێژایی ساڵانی (1732-1743ز) بەردەوامبوو، ئینجا لەدوای ئەمانەش زنجیرەیەك هێرشی بەدواوە هات، علی پاشا (1802ز)، سلێمان پاشای گچكە (1809ز)، ئینجە بەیرەقدار (1835ز)، رشید پاشا (1836ز)، حافڤ پاشا (1837ز)، محمد شریف پاشا (1844-1845ز)، محمد كریدلی ئۆغلو (1845-1846ز)،     تەیار پاشا (1846-1847ز)، ئەیوب پاشا بەگ (1891ز)، فەریق عمر وەهبی پاشا (1892ز) و بەكر پاشا (1894ز). هەروەها هێرشی میری سۆران (پاشای گەورە- پاشای كۆرە) بوو لە نێوان ساڵانی (1832-1834ز) و هێرشی بەدرخان بەگ  لە ساڵی(1842ز). لە سەرەتای سەدەی بیستەم لە كاتی قەتلوعامی ئەرمەنییەكان لە سەر دەستی (ئیتحاد و تەرەقی) ساڵی (1915ز) ئێزیدییەكانیشی گرتەوە. ئەم هەموو ماڵوێرانیە لە سەردەمی دەوڵەتی سوڵتانی عوسمانی دەرهەق بەم توێژە ئاینییە كراوە، ئاخۆ دەبێ چ زیانێكی گەورەی گیانی و مادی و كەڵتوری و ژینگەی و مرۆڤایەتی بە دوادا هاتبێت، ئەژماركردنی زیانەكان ئاستەمە ئەندازەبكرێت.










پاكتاوى نەژادى ئێزیدیان لەلایەن جەندرمەى عوسمانى 
جینۆسایدكردنی ئێزیدییەكان لە دەوڵەتی عێراقی نوێ :                

دوای دامەزراندنی دەوڵەتی عێراق، سەد خۆزگە بەدەسەڵاتی پێشو دەبرا. دوای ماوەیەكی كەم لە ساڵی (1935ز) لەشكری پاشایەتی عێراق هێرشی بەربڵاوی كرد سەر ناوچەكانی ئێزیدی نشین، هەمان تاوانی داگیركەری پێشوویان دووبارەكردەوە، لە سەردەمی رژێمە یەك لە دوایەكەكانی عێراقی لە نێوان ساڵانی( 1963 ـ 2007ز) ماوەیەكی كەمیش ئۆخەیان لە ژیانی خۆیان نەكردووە، كوشتن، راگواستن، بەعەرەبكردن، بە بەعسكردن و كۆكردنەوەیان لە ئۆردوگا زۆرەملێیەكان ، بووە ژیانی ئاسای ئێزیدییەكان.
لە دوای روخانی رژێمی بەعسی و نەمانی دەسەڵات لە ناوچەكانیان، تاقمێكی توندڕەو بەناو ئاینییەوە توانیان مەیدانی تاوانەكانیان فراوانبكەن، بگەنە ناوچەكانی ئێزیدیان. لە رۆژی (14ـ ئابی ـ 2007 ) بە هۆی ئوتومبێلێكی بارهەڵگری بۆمبڕێژكراو گەورەترین تاوانیان لە كۆمەڵگەی (القحگانیە)       تەل عوزێر ئەنجامدا، قوربانیەكانی ئەم تاوانە خۆی لە (800) كەس دەدا بە كوژرا و بریندار، جگە لە زیانی مادی لە ماڵ و خانوی هاوڵاتیان، لەگەڵ چەندین تاوانی دەستدرێژی كوشتن و رفاندن ، بە فەتوای توندڕەوە‌كان.
گەورەترین تاوان لە سەدەی بیست ویەك دەرهەق بە ئێزیدیەكان ئەنجامدرا، لە حوزەیرانی (2014ز) لە دوای كەوتنی شاری موسڵ و شار و شارۆچكەكانی دەوروبەری بە دەستی گروپی تیرۆرستی داعش، هەروەها لە مانگی ئابی‌ هەمان ساڵ ناوچەی شەنگاڵ و شار و شارۆچكەكانی ئێزیدییانیش كەوتنە بەر هێرشی بێبەزەییانەی ئەم تاقمە دڕندەیە،  ژمارەیەكی زۆری هاوڵاتیان كوژران و بەدیلگیران، ئەوانەی دیكەش بۆ خۆ رزگاركردن روویان لە چیای شەنگاڵ كرد. ئەم تاوانە هێندە گەورە بوو مەگەر لە ئەنفالی 1988 بەسەر گەلەكەماندا داهاتبێت. 











ڕەوكردنى ئێزیدیەكان لە ترسى هەڕەشەى توندڕەوەكانى داعش لە ناوچەى شەنگال

نەتەوەیەكگرتوەكان ئەم كارەی داعشیان بە تاوانی جەنگ دژ بە مرۆڤایەتی ئەژماركرد، ئێزیدییەكان روبەروی پاكتاوی نەژادی بوونەوە، پتر لە ‌(3000) سێ هەزار كوژراو لە پیر و ژن و منداڵ، (5000) پێنج هەزار رفێنراو، هەروەها نزیكەی (400) چوار سەد هەزار كەسیش ئاوارەی شارەكانی دهۆك و زاخۆ و هەولێر و سلێمانی بوون. بەبێ ئەوەی سادەترین پێویستییەكانی ژیانیشیان لەگەڵ خۆیان بردبێت، جگە لەمانە پتر (1500) هەزار و پێنجسەد كچ و ژن روبەروی دەستدرێژی ناموس بوون و پترلە (2000) دووهەزار كچ و ژنیش لە بازاڕی كەنیزەكانی موسڵ و رەقەی شام كڕین و فرۆشتنیان پێوەكراوە . دوای ئەم كارەساتە گەورەیە، ئێزیدییەكان چەند یەكەیەكی بەرگری چەكدراریان دامەزراندوە بە هاوكاری هێزی پێشمەرگەی كوردستان بە مەبەستی رزگاركردنی ناوچەكەیان لە ژێر دەستی توندڕەوەكانی داعش. 
              








قوربانیانى دەستى تیرۆر لە ناوچەى شەنگال 
سەرچاوەكان

1. ئەمیر قادر: دۆزی جینۆسایدی خەڵكی كوردستان: كۆنگرەی بەجیهانناساندنی جینۆسایدی گەلی كورد: هەولێر، 2008.
2. پ. ى. د. سەعدی عوسمان هەروتی: سیاسەتی پاكتاوی رەگەزی كورد لە كەركوك لە ساڵانی دوای راپەڕیندا: كۆنگرەی بەجیهانناساندنی جینۆسایدی گەلی كورد: هەولێر، 2008.
3. د. مارف عومەر گوڵ، جینۆسایدی گەلی كورد، هەولێر، 2010.
4. دراسە عن الكورد الفیلین http://www.kurdefrin.com/vb/t7411.html
5. رێكارێ مزویری: شێواز و میكانزمی جینۆساید و دیمۆسایدی بارزانییەكان: كۆنگرەی بەجیهانناساندنی جینۆسایدی  گەلی كورد: هەولێر، 2008.
6. رێكارێ مزویری: ئەنفال و كۆمكوژی و كاریگەریێن دەروونی، هەولێر، 2011.
7. رێبوار رەمەزان عەبدوڵڵا: باروڤی لەناوبردنی بارزانییەكان، چاپی یەكەم، 2012.
8. رێبوار رەمەزان عەبدوڵڵا: جینۆسایدكردنی بارزانییەكان لە سەدەی بیستەمدا. هەولێر، 2011.
9. رێكخراوی V.i.s.d.p. ئەڵمانی، وەرگێڕانی لە ئەڵمانییەوە: ناسح ئیبراهیم دزەیی: كوردستان گەورەترین هێرش بەچەكی كوشندەی كیمیاوی، دهۆك، 2008.
10. جاسم محەمەد محەمەد عەلی: جینۆسایدی دانیشتوانی پارێزگای سلێمانی، كۆنگرەی بەجیهانناساندنی جینۆسایدی گەلی كورد: هەولێر، 2008.
11. خەبات عەبدوڵڵا: هەڵەبجە ... مەملەكەتی ژیان، سلێمانى، 2010.
12. خەلیل عەبدوڵڵا: بەجینۆسایدناسینی ئەنفال، سلێمانی، 2011.
13. فریشتە كەوە: كارەساتی هەڵەبجە، هەولێر، 2008.
14. فرمان عبدالرحمن: پاكتاوی رەگەزی كورد لە كوردستانی عێراقدا، سلێمانی، 2006.
15. مهاباد قەرەداغی، كارەساتی ئەنفال و كاریگەرییە دەروونییەكانی لەسەر كۆمەڵگەی كورد: كۆنگرەی بەجیهانناساندنی جینۆسایدی گەلی كورد: هەولێر، 2008.
16. میدل ئیست وۆچ: وەرگێڕان محەمەد حەمە ساڵح تۆفیق، جینۆساید لە عێراقدا، سلێمانى، 2004.
17. مایكل لیزنبێرگ، ئەنفال لە كوردستانی عێراق، وەرگێڕانی كارزان محمد: سلێمانی، 2011.
18. یوسف دزەیی: ئەنفال، كارەسات و ئەنجام و رەهەندەكانی: هەولێر، 2001.
19. المحامی گارق جامباز: چحایا عملیات الانفال 1988 من المسیحین و الایزدین، أربیل، 2008.
20. خالد المرسومی: واقع الكرد الفیلین بین الاقصا‌و والقوانین، العدد السادس لمجلە "تچامن" أیلول 2008.
21. الكورد الفیلیون من تفرعات الشعب الكوردی العریق فی التاریخ  http://www.kurdefrin.com/vb/t7411.html  24. د. احمد راسم النفیس، من هم الكرد الفیلیون؟ http://annabaa.org/nbahome/nba72/kurd.htm
22. الیزابیپ كامبل، كورد فیلی، ترجمە: دیاری صالح مجید : http://nihadtuz.forumarabia.com/t24
23. چیا‌و السورملی: الكرد الفیلیە حقائق و مواقف: Kadhem English - Arabic  Kurdish
24. سەردار محمد عبدالرحمن، هوشیار محمدامین خۆشناو، نەخشەی (بەعەرەبكردن، ئەنفال، كۆمەڵگە زۆرەملێیەكان،كیمیاباران): ئەتلەسی هەرێمی كوردستانی عێراق، عێراق و جیهان، كۆمپانیای تێنوس بۆ چاپەمەنی و كاری  هونەری،  هەولێر، 2009. 
25. سەردار محمد عبدالرحمن، هوشیار محمدامین خۆشناو، (ئەتڵەسی مێژووی بزاڤی رزگاریخوازی كوردستان، كۆمپانیای تێنوس بۆ چاپەمەنی و كاری هونەری، بەرگی یەكەم، هەولێر، 2012.
26. وەزارەتی كاروباری شەهیدان و ئەنفالكراوەكان: پرۆژەی ئەرشیفكردنی جینۆسایدی گەلی كورد، زنجیرە(6) هەولێر، 2008.
27. عومەر محەمەد: كۆمەڵكوژیی بارزانییەكان بە ئەنفال ناوبەرین یا بەجینۆساید، گۆڤاری ئەنفالستان، ژمارە (9) Anflistan@yahoo.com ، چاپخانەی رەنج.
28. من هم الایزیدیون؟ BBC Arabic - BBC.com .
29. یزیدیە - ویكیبیدیا، الموسوعە الحرە .  https://ar.wikipedia.org/wiki
30. فرمانا 74 ئیزیدخان  http://fermana74.blogspot.com/2014_08_01_archive.html