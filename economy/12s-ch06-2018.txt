
بەشى شەشەم
رێكخراوە ئابوورییە نێو دەوڵەتییەكان
INTER NATIONAL ECONOMIC ORGANNIZATIONS

رێكخراوی ئابووری بریتییە لە گەلەكۆمەیەكى ئابووری چەند لایەنیە و چوارچێوەیەكى كاری هاوبەشە كە لەسەر بنەمای هاوكاری ئابووری نێودەوڵەتى دامەزراوە بۆ چارەسەركردنى كێشە ئابوورییە سەرەكییەكان بۆ بەدیهێنانى كەڵك و سوودى ئابووری هاوبەش بۆ لایەنەكانى گەلەكۆمەكیەكە.
 دوو جۆر رێكخراوی ئابووریی هەن و ئێستا لەناوچە جۆراوجۆرەكانى جیهان دا لەكاردان و ئەمانەن:
1-	رێكخراوە ئابوورییە نێودەوڵەتییەكان:
2-	رێكخراوە ئابوورییە هەرێمییەكان (ئیقلیمییەكان):
رێكخراوە ئابورییە نێودەوڵەتییەكان: (بریتییە لەو گەلەكۆمەیە ئابوورییەى كۆڕبەستنی ژمارەیەك دەوڵەت كە تێیدا ئەندامن و كە رێباز و سیستەمى ئابووریان و ئاستى پەرەسەندنى ئابووریشیان جیاوازە و هەموجۆرەو وڵاتانى ئەندام هەندێ بنەماو بەڵگەنامە یان لەنێوانیاندا هەیە و پێویستە هەموو لایەنە بەشداربووەكە كارى پێبكەن و لێى لانەدەن بە مەبەستی هاریكارى و هاوكۆمەكی بۆ بەدیهێنانى ئامانج و كەڵك و سوودی هاوبەش، هەر رێكخراوێكیش لەو رێكخراوانە پسپۆڕ و لێزانە لە چارەسەركردنی گرفتێك لە گرفتە ئابوورییەكانى نێوان دەوڵەتان) لە خوارەوەش هەندێ لەو رێكخراوە ئابوورییە نێودەوڵەتییانە كە ئەمڕۆ لە كاردان دەخەینەڕوو.

یەكەم - سندوقى دراوى نێودەوڵەتى: 
ئەم سندوقەدوای كۆبوونەوەی ساڵی 1944 لە ناوچەی برتۆن وودز لە ئەمەریكا بە رەزامەندی 30 وڵات دامەزرا ولە ساڵی1947 دەستى بەكارەكانى كرد وئامانجى سەرەكى لە دامەزراندنى بریتین لە :
أ- بەدەست هێنانى سەقامگیرى نرخى دراوەكان لە بازاڕەكانی دراوگۆڕینەوەى بیانى.
ب- یارمەتیدانی وڵاتە ئەندامەكان بۆ چارەسەركردنی لاسەنگی تەرازووی پارەدانیان. بۆ بەدیهێنانی ئەم ئامانجانە چەندین رێوشوێن لەلایەن سندوقەكە وەرگیراوە لەمانەش:
1 – دیاریكردنی نرخى دراوگۆڕینەوە بۆ دراوی وڵاتە ئەندامەكان لە بەرامبەر زێر یاخود دۆلار وسندوق رێگە بە وڵاتە ئەندامەكانی دەدا نرخی پارەی خۆیان هاوسەنگ بكەن بەمەرجێ لە 1%ی نرخی بنچینەیی زیاتر نەبێ، بە بێ دەستتێوەردانی سندوق، بەڵام گەر لەم ڕێژەیە زیاتر بوو پێویستی بە رەزامەندی سندوق دەبێ.
2- بڕیاردان لەسەر بنەماى ئازادى لە گۆڕینەوەى دراوى بێگانە لە ناو دەوڵەتە ئەندامەكان وپێویستە دەوڵەت هیچ جۆرە بەربەستێك لەسەر ئەم كاروچالاكیانە دانەنێ:
	چاودێریكردنى دراوى بیانى.
	سیستەمى چەندجارەیى نرخى دراو گۆڕینەوە.
	رێكەوتنی پێدانی دوولایەنی.
3- هەڵسان بە راوێژكردنی ساڵانە لەگەڵ دەوڵەتە ئەندامەكان بۆ ئەوەی بزانرێ ئەو رامیاریە ئابوورییەی پەیڕەى دەكات لەگەڵ ئامانجە بنەرەتەكانی سندوقەكە دەگونجێ.
4- پێشكەشكردنى ئاسانكارى دارایى لە دەرامەتەكانی سندوقەكە بۆ چارەسەركردنى لەناكاوی لاسەنگى تەرازووی پارەدان بەمەرجێك هۆكارەكانى دروستبوونى لە دەرەوەى ویستی دەوڵەت بووبن.
5- سندوق راوێژكاری هونەرى پێشكەش بە دەوڵەتە ئەندامەكان دەكات.

رێكخستنى سندوقى دراوى نێو دەوڵەتى: 
سندوق هەڵدەستێ بەرێكخستنی ئەوەی پێی دەگوترى (پشك یان بەش) پشك ئەو بڕە دەرامەتە داراییە كە دەوڵەتە ئەندامەكان بۆ بەشداربوون لە سندوقە دادەنرێت، و كۆی ئەو پشكانەى دەوڵەتە ئەندامەكە بەشدارى پێ دەكات ئەوا چەند شتێكی بۆ دیارى دەكات:
1- مافى دەنگدانی دەبێت لەسەر ئەو بڕیارانەى كە لەلایەن سندوقەوە دەردەچێت.
2- سروشت و قەبارەى ئەو ئاسانكارییە داراییانەى كە دەتوانێ بە دەستی بێنى .
3- پشكی(بەشی) هەر وڵاتێك لەسەر چەند پێوەرێ دیارى دەكرێ، گرنگترینیان:
أ- سەرجەمى داهاتى نەتەوەیى .
ب- یەدەگى دراو لەو پارانەى كە پێشەوایەتیان هەیە.
ج- قەبارەى هاوردەكان.
د- بارگۆڕان لە تێكڕاى ناردەنى.
ه- ڕێژەى ناردەنى لە داهاتى نەتەوەییدا.

ئەو رێسایەى كە بەر لە ساڵى 1971 هەبوو دەبوایە هەر دەوڵەتێك 25% لەبەشەكەى بەشێوەى زێرو 75%یش بەپارەى نیشتمانى وڵاتەكەى بدات، بەڵام گەر وڵاتێك ئەو بڕە زێرەى نەبوایە بۆ دانى بەشەكەى ئەوا سندوق تەنها 10%ی بە زێر یان دۆلار لێ وەردەگرت، ئەوەى دەمایەوە بەپارەى نیشتمانى بوو، ئەو بڕە پارەیەى وڵاتە ئەندامەكان یان لە سندوقی دراوى نێودەوڵەتى دادەنرا یان لەم چوار بانكە كە دیاریكرابوو ئەوانیش:

-	 بانكى یەدەگى فیدراڵى لە نیویورك.
-	بانكى ئینگلترا.
-	 بانكى فەڕەنسا.
-	 بانكى یەدەگى فیدراڵى لەهیندستان.

لە ساڵى 1975 بەشداریكردن بەزێڕ لەبەشى دەوڵەتان لابران و بوو بە دراوى نیشتمانى، دەوڵەتان قەباڵەى هەڵگیراویان لە سندوق دادەنا كە بۆ ئاڵوگۆڕكردن بەكار دەهات وسندوق لەبەر هەر هۆكارێك پێویستی بەو دراوانە بوایە ئەوا بەهاى بۆ دادەنا.
مافی سندوقەكەیە كە هەر پێنج ساڵ جارێك گەر پێویست بوو پێداچوونەوە بە بەهای پشكى ئەندامەكانى بكات وهەمواریان بكات و بەشێوەیەكى گشتی سەرجەم پشكەكان دواى هەمواركردنى هەشتەمین لەكۆتایی هەشتایەكانى سەدەى بیستەم گەیشتە نزیكەى (90) ملیار یەكە لەمافی راكێشانى تایبەتى (SDR)، بەپێی گرنگى وڵاتەكان دابەشكرا.
لەبەرئەوە سندوق بۆتە دەسەڵاتێكى ئابوورى كە بایەخێكی گەورەى لە ئابوورى جیهانیدا هەیە و لەكاتى ئێستادا سەرپەرشتی جێبەجێكردنى بەرنامەى راستكردنەوەى ئابوورى دەكات كە لە وڵاتانى تازە پێگەیشتوو پەیڕەو دەكرێ .

بەڕێوەبردنى سندوق:
سندوق لەرێگەى كۆمەڵی دەزگاوە بەڕێوە دەبرێت كە لەمانە پێك دێت:
1-	ئەنجوومەنى پارێزگاران.
2-	ئەنجوومەنى كارگێڕى سندوق.
3-	بەڕێوەبەرى گشتى. 

 
دووەم- بانكى نێودەوڵەتى: 
بە دووەم دەزگاى نێو دەوڵەتى دادەنرێ كە بەگوێرەى رێكەوتنامەى بریتۆن وودز دامەزراوە، بەشێوەیەكى فەرمى لە ساڵی1946 دەستى بەكارەكانى خۆی كرد. ئامانجى سەرەكى لە دامەزراندنى ئەم بانكە بریتییە لە:
1- دووبارە ئاوەدانكردنەوەى ئەو ناوچانەى كە شەڕى دووەمى جیهانى كاول و وێرانى كردوون.
2-پێشكەشكردنى قەرز بە وڵاتانى تازەپێگەیشتوو.

بانكى نێو دەوڵەتى قەرزى درێژخایەن دەدات بۆ بەدیهێنانى ئامانجەكانى و زۆرینەى ئەو دەوڵەتانەى سوودیان لە بانكى نێو دەوڵەتى وەرگرتووە وڵاتانى ئەوروپێی رۆژئاوان، كە بەگوێرەى (پرۆژەى مارشاڵ(1)) دووبارە بونیاد نراوەتەوە، بانكى نێودەوڵەتى تەنیا قەرز بە دەوڵەتە ئەندامەكانى دەدات، دەتوانێ قەرز بە كۆمپانیاو دەزگا تایبەتیەكانیش بدات ئەویش بەگرێنتی وەرگرتن لە حكومەتى ئەو وڵاتانە كە چاودێرى ئەم كۆمپانیاو دەزگایانە دەكەن.
 كرد و پێویستە لەسەر ئەو دەوڵەتانەى دواى قەرز لە بانكى نێودەوڵەتى دەكەن، ئەندام بێت لە سندوقى دراوى نێو دەوڵەتى سەربارى ئەندامیەتى لە بانكدا و ئەگەر دەوڵەتێك لە سندوقەكە پاشەكشە بكات ئەوا لەئەنجامدا ئەندامیەتى لە بانكى نێودەوڵەتی لەدەست دەدات .
 
كارگێڕى بانك:
1- ئەنجوومەنى پارێزگاران:
 بانك لەلایەن ئەنجوومەنى پارێزگارانەوە بەڕێوەبردرێت كە هەر دەوڵەتێكى ئەندام پارێزگارێك بۆ خۆی دیارى دەكات بۆ نوێنەرایەتى ئەندامیەكەى و ئەنجوومەن ساڵی جارێك كۆدەبێتەوە.
2 - ئەنجومەنى كارگێڕى بانك:
ئەنجوومەنێكى كارگێرى بانك هەیە كە لە (20)بەڕێوەبەرى جێبەجێكار پێكهاتووە، پێنج لەوانە نوێنەرى ئەو دەوڵەتانەن كە زۆرترین پشكیان هەیە وەكو ولایەتە یەكگرتووەكانى ئەمەریكا، بەریتانیا ، ئەڵمانیا، فەرەنساو هیندستان، كەچی ئەندامەكانى تر لەلایەن ئەنجوومەنى پارێزگارییەوە هەڵدەبژێردرێن و زۆر جار لەسەر بنەماى جوگرافییە،بەڵام سەرۆكى بانك لەلایەن ئەنجوومەنى پارێزگارانەوە دیارى دەكرێت .

دەرامەتە داراییەكانى بانك:
1- سەرمایەى بانك:
لەكاتى دامەزراندنى بانك بە گوێرەیى رێكەوتنەكەى بریتۆن وودز سەرمایەكەى بە 10$ ملیار دۆلار دانرا، بەسەر پشكەكان دابەشكرا كە بەهاى هەریەكێك لە (100000)$ سەد هەزار دۆلار بوو لەلایەن دەوڵەتە ئەندامەكان بەقەرزوەر دەگیرا، بەڵام سەرمایەى بانكەكە لە ئەنجامى زیادبوونى ژمارەى بەشداربووانى زیادى كردوو گەیشتە (30$) سى ملیار دۆلار بەشداران بەم شێوەیەی خوارەوە بەشەكەیان دەدەن:
2% بەشى دەوڵەتە ئەندامەكە بە زێڕ یان دۆلارى ئەمەریكی دەدرێت.
18% بەشەكە بە دراوى دەوڵەتە ئەندامەكە دەدرێت.
80% دەوڵەتە ئەندامەكە هەڵی دەگرێت بۆ ئەو كاتەى بانكەكە پێویستی پێ دەبێت.
2- قەرزكردن:
بانك لە رێگاى دەركردنى قەباڵەو فرۆشتنی لە بازاڕى وڵاتە ئەندامە دەوڵەمەندەكان بەتایبەتى ولایەتە یەكگرتووەكانى ئەمەریكاو بەریتانیاو فەرەنساو یابان ..هتد قەرز دەكات.
3- یەدەگ و قازانج (سوو):
بڕێكی زۆر لە قازانج و سوو لەلاى بانك كەڵەكە دەبێت، ئەویش لە ئەنجامى ئەو قەرزانەى كە دەیدات بە ئەندامەكان.

شێوازەكانى قەرزدانى بانك:
بانك بە شێوازو رێگاى جیاواز قەرز وكۆمەك دەداتە وڵاتە ئەندامەكانی، بەڵام نابێ قەبارەی ئەو قەرزەى دەیدات لە سەرمایەی وڵاتەكە زیاتر بێت:
1-پێشكەشكردنى قەرز بە شێوەیەكى راستەوخۆ لەسەرمایەى بانك و قازانج و یەدەگەكانی.
2-قەرزدان لەو دەرامەتەی كە بانك راستەوخۆ لە رێگەی قازانجی ئەو قەرزانەی خۆی دەیدات، لە رێگای دەركردنی قەباڵە لە بازاڕەكانی دارایی وڵاتە ئەندامەكان.
3-بانك هەڵدەستێ بە دەستەبەركردنى(چمان) ئەو قەرزانەی بانكەكان ودەزگا و تاكەكان پێشكەشى وڵاتە ئەندامەكانی دەكەن كە پێویستییەكی زۆریان بەم قەرزانە هەیە.
بانكى نێو دەوڵەتى وڵاتە دواكەوتووەكان:
وڵاتانی ئەوروپای رۆژئاوا زۆرترین ئەو وڵاتانەن سوودیان لە قەرزى بانك و كۆمەك و ئاسانكارییەكانى وەرگرتووە، چونكە ئەم وڵاتانە بەر وێرانكاری جەنگی دووەمی جیهان كەوتن، بۆیە بانكی نێودەوڵەتی پاڵپشتی لە (پرۆژەی مارشاڵ) كرد لە پێناو دووبارە ئاوەدانكردنەوەى ئەوروپا لە ماوەیەكى دیارى كراوی كورتدا بە مەرجى سادە وقازانجى كەم.
هەرچەندە وڵاتانی تازە پێگەیشتوو بە پلەی دووەم دێن لە سوود وەرگرتن لەم بانكە، بەڵام بانك قەرز ویارمەتی وڕاوێژكاری پێشكەش كردوون تاوەكو گەشە بە ئابوورییەكانیان بدەن، وهەروەها نەتەوە یەكگرتووەكانیش پشتگیرییان لەو وڵاتە تازە پێگەیشتووەكان كردووە بۆ قەرز پێدان و گەشەپێدانى ئابووریان.
قەرزدانی بانكی نێودەوڵەتی بە وڵاتانی تازە پێگەیشتوو، زیاتر جەختی لە سەر پارەداركردنى بواری وەبەرهێنانى پرۆژەكانی ژێرخان وخزمەتگوزارییە گشتییەكان دەكرد.
دوای دامەزراندنی ژمارەیەك دەزگای گەشەپێدانی سەربەبانك، چالاكی بانكەكە فراوانتر بوو لەوانەش: (دەزگای پەرەپێدانی نیودەوڵەتی)، كە قەرزی درێژخایەن دەداتە وڵاتە ئەندامەكان ودەزگای پارەداركردنى نێودەوڵەتی.
 
سێیەم - ڕێكخراوى بازرگانى جیهانى: 
بیرۆكەى دامەزراندنى ڕێكخراوى بازرگانى جیهانى بۆ ساڵى 1947 دەگەڕێتەوە كاتێك نوێنەرى 53 وڵات لە هاڤانا كۆنگرەیەكى نێودەوڵەتیان بەست بۆ گفتوگۆكردن دەربارەى بارودۆخى بازرگانى نێودەوڵەتى وكارەكانی لەو كۆنگرەیەدا ئیمزا لەسەر دامەزراندنى ڕێكخراوێكی بازرگانى جیهانى كرا وئەو ڕێكەوتنە بە (ڕێكەوتنى هاڤانا) ناسرا، لە بەر ئەوەی كۆنگرێسى ئەمریكی ئیمزای لەسەر رێكەوتنى سەرەوە نەكردبوو جێبەجێ نەكرا ونەكەوتە كار .
وە هەر لەو ساڵەدا دانوسان لە نێوان 23دەوڵەت لە شارى جنێف لە سویسرا دەكرا دەربارەى پێكهاتەی گومركى ورێكەوتن لەسەر مۆركردنی رێكەوتنێك لە بارەی پێكهێنانی رێكخراوێك لە ژێرناوی (پێكهاتەی گشتی رەسمی گومرك و بازرگانی – گات) لەو كاتەوەی (گات) دامەزراوە، لەلایەن وڵاتەبەشدارەكانى ئەم پێكهاتەیە بە شێوەیەكی ناڕێك كۆنگرەی خۆیان دەبەستن لە شێوەی چالاكی یەك بەدوای یەكدا كە (8) كۆنگرەیان بەستووە وگرنگترینیان كۆنگرەی هەشتەم بوو كە لە ئۆروگوای لە ئەیلولی 1986بەستراو بە هۆی بوونی جیاوازی لە نێوان كۆمەڵەی ئابووری ئەوروپا وولایەتە یەكگرتووەكانی ئەمەریكا هەر بەردەوام بوو تاوەكو ئەم جیاوازیانەی نێوانیان چارەسەركرا، ئەمەش رێگەی خۆشكرد بۆ بەستنی كۆنگرەی مەراكش لە نیسانی ساڵی 1994 كە تێیدا بە شێوەیەكی فەرمی كۆتایی بە خولی ئۆروگوای هێنرا بە ئامەدەبوونی 118 لەنوێنەری دەوڵەتان.
ئەوەی لەو كۆنگرەیە روویدا زۆر گرنگ بوو، چونكە بریتی بوو لە رێكەوتنی 97 وڵات لە سەر دامەزراندنی رێكخراوێكی بازرگانی جیهانی، وبڕیاردرا ئەم رێكخراوە جێگەی پێكهاتەی گات بگرێتەوە كە لە ساڵی 1947 رێكەوتنی لە سەر كرابوو.
بۆ دیاركردنی پەیكەری یاسایی و زانینی رۆڵ وگرنگی ئەم رێكخراوە لە ئابووری جیهاندا، بەو شێوەیەی خوارەوە روونى دەكەینەوە:

ئەركەكانى رێكخراوى بازرگانى جیهانى: 
رێكخراوى بازرگانى جیهانى بە چوارچێوەیەكى بنەڕەتی هاوبەش بۆ گفتوگۆی بازرگانی لە نێوان وڵاتە ئەندامەكان دادەنرێ، بە تایبەت لە بارەی ئەو رێكەوتننامە و بەڵگەنامە یاساییانەی كە سەرپەرشتی دەكا وپەیوەستە بە بازرگانی شمەك و خزمەتگوزاری و رێوشوینی وەبەرهێنان ولایەنی یاسایی بۆ خاوەنداریەتی هزری وزۆر شتی تر.
هەموو وڵاتانی ئەندام لەم رێكخراوە كۆمەڵیك مافی وەك یەكیان هەیە بە چاو پۆشین لە قەبارەی دەوڵەتەكە و توانا ئابوورییەكانی، یاخود بەشداریكردنی لە بازرگانی كردنی نێودەوڵەتیدا.
هەروەها لە چوارچێوەی ئەم رێكخراوە لە سەر وڵاتە ئەندامەكان كۆمەڵی پابەندی دانراوە، ئەم پابەندییەش بە پێی جیاوازی ئاستەكانی گەشەكردن لەم وڵاتانە، جیاوازییان هەیە، رێكەوتنامەى دامەزراندنی رێكخراوەكە كۆمەڵێ ئەركى بۆ رێكخراوەكە دیاریكردووە،كە ئەمانەی خوارەوەن:
1- سەرپەرشتیكردنی جێبەجێكردن و بەڕێوەبردنى كارەكانى رێكەوتنە بازرگانیەكانى چەند لایەنى لەنێوان وڵاتە ئەندامەكاندا، سەرەڕاى ئەو رێككەوتنە كۆمەڵەكیانەى كە لەخولى تۆكیۆدا پەیدابوون كە تەنها ئەو لایەنانەى پەسەندیان كردبوو و پابەندبوون پێیەوە بەبێ ئەندامەكانى دیكە، بە پێچەوانەى سروشتی ئەو رێككەوتنانەى كە لە (ئۆرگواى) هەبوو دەبوایە هەموو ئەندامان پێیەوە پابەند بن.
2- سەرپەرشتیكردن لەسەر لابردن وچارەسەركردنى كێشەو ناكۆكیەكانى نێوان وڵاتان، لەڕێگەى دەزگاى چارەسەرى ناكۆكییەكان، چۆنیەتى جێبەجێكردنى دەقی رێككەوتنە بازرگانیەكان، چارەسەركردنى ئەم ناكۆكیانە بەگوێرەى ئەو سەرەتاو بنەمایانەى كە لە رێككەوتنەكەدا هاتووە، لەم بارەیەوە.
3- بەڕێوەبردنى دەزگاى پێداچوونەوەى رامیارییەكانى بازرگانى وڵاتانى ئەندام، بەگوێرەى ئەو ماوەیەى كە دیاریكراوە دوو ساڵ بۆ وڵاتانى پێشكەوتوو وچوار ساڵیش بۆ وڵاتانى تازە پێگەیشتوو. ئەمەش بەمەبەستی زانینی ئەو گۆڕانكاریانەى كەبەسەر ئەم رامیاریانەدا دێت و تا چەند لەگەڵ بنەماكانى پێكهاتەى (گات) گونجاوە، رێگەى بەهەموو وڵاتە ئەندامەكان داوە لێكۆڵینەوەیەكى روون و ئاشكرا بكات.
4- هاوكارى كردن لە نێوان سندوقى دراوى نێو دەوڵەتى و بانكى نێودەوڵەتى و ئەو ئاژانسانەى سەر بەوانن پەیوەستن بە لایەنەكانى دارایى و دراو و بازرگانى ئابوورى جیهانى بە ئامانجى بەدەستهێنانى زۆرترین هاوتەگبیرى لە دانانى سیاسەتى ئابوورى جیهانیدا.
جێگاى ئاماژە پێدانە كە رێكخراو خاوەنى كەسایەتى باوەڕپێكراو و پێكهاتەى یاسایی پلەى تایبەتى و حەسانەى (ماف پارێزراو) كە دەتوانێ راستەوخۆ كارەكانى بەرێوە ببات، هەروەها نوێنەرەكانى لە ئەندام و كارمەندانى سەر بە رێكخراوەكە خاوەنى مافی تایبەتى و پارێزراوى خۆیان هەیە، ئەمەش وایكردووە بەسەربەخۆیی ئەركەكانیان لە رێكخراودا راپەرێنن و بەشێوەیەك كە مافەكانیان هیچ كەمتر نییە كە بە كارمەندانى دەزگا تایبەتیەكانی نەتەوە یەكگرتووەكان بەخشراوە.
پەیكەرى رێكخستنى رێكخراوەكە:
پەیكەرى رێكخستنى رێكخراوەكە كە لە ماددەى چواری رێكەوتنەكە دیاریكراوەك پێك دێت لە :
1 – كۆنگرەى وەزارەت.
2 – ئەنجومەنى گشتى. 
3 – ئەنجومەنە پسپۆرەكان.
4 – لیژنە لقییەكان.
5- كۆنگرەى وەزارى هەڵدەستى بەدانانى ئەم لیژنانەی خوارەوە:
أ- لیژنەى بازرگانى و گەشەپێدان.
ب- لیژنەى تەرازووى پارەدان.
ج- لیژنەى بوجەو كارگێڕى.
د – سكرتاریەت.

رۆڵی كاریگەرى رێكخراوەكە لە ئابووری جیهانیدا:
بەپێی دەقی رێككەوتننامەى دامەزراندنى رێكخراوى بازرگانى جیهانى كە تێیدا هاتووە:
((وەك هەوڵێك بۆ نزیك كردنەوە لەكردارى داڕشتنی رامیاریەكانى ئابوورى نێودەوڵەتى رێكخراوەكە هەڵدەستێ بە هاوكاریكردن لەگەڵ هەریەك لە سندوقی دراوى نێودەوڵەتى و بانكى نێودەوڵەتى بۆ بونیادنان و ئاوەدانكردنەوە بۆ تەواوكردنى بنەماكانى بەڕێوەبردنى ئابوورى جیهان)).
بۆ ئەوەى رۆڵی داهاتووى ئەم رێكخراوەمان لە بەڕێوەبردنى ئابوورى جیهان لەرووى بازرگانیەوە بۆ روون بێتەوە، ئەمانە دەخەینەڕوو:
أ- قەبارەى بەشداریكردنى وڵاتان لە ئەندامێتى رێكخراوەكەی:
 زیاتر لە (100) دەوڵەت ئیمزایان لەسەر بەڵگەنامەى كۆتایی كۆنگرەى مەراكش كردووەو، وا مەزەندە دەكرێت ژمارەى ئەندامەكانى بەر لەكۆتایی دەیەى یەكەمى سەدەى بیست و یەك بگاتە سەدو چل ئەندام، كە بەشێكی گەورە لە ئەندامەكانى سەر بە نەتەوە یەكگرتووەكان پێك دەهێنن، كە بەشی خۆی لە 90% قەبارەى بازرگانى دەنوێنێ، ئەوە ماناى ئەوەیە كە هەر رامیاریەكى رێكخراوەكە بڕیارى لەسەر دەدات ئەوا بەشێوەیەكى كردارى گوزارشت لە ناوەرۆكی سیستەمى بازرگانى جیهانى دەكات، ئەمەش وا دەكات كە جۆرە دابڕانێك بەسەر ئەو وڵاتانە بچەسپێ كە ئەندامى ئەم رێكخراوە نین.
ب-كەمكردنەوەی لایەنی (سەروەری رەها) (السیادە المگلقه) لە دەوڵەتە ئەندامەكان:
كارەكانی رێكخراو تەنها لایەنى بازرگانی شمەك ناگرێتەوە، بەڵكو بازرگانی خزمەتگوزاری و مافەكانی خاوەنداریەتی هزری و رێوشوێنی وەبەرهێنان و پەیوەندی لە نێوان بازرگانی و ژینگەش دەگرێتەوەو تەنانەت چالاكیەكانی فراوانتریش دەبێ بۆ ئەوەى رامیاریەكانى بازرگانی وڵاتان و سیستەمی گومركی ورێووشوێنی هاوردەنى و پاڵپشتكردنی ناردەنی لەخۆ بگرێت وپێویستە یاسا و رێساكانى دەوڵەتە ئەندامەكان هەموار بكرێ تا لەگەڵ رامیارییەكانى رێكخراوەكە بگونجێ و هەموو ئەمانە دەبنە هۆیەك بۆ كەمكردنەوەی لایەنی سەروەری ڕەهای دەوڵەتە ئەندامەكان لە رامیاریەكانی بازرگانی وەك پابەندیەك بۆ بەرژەوەندییەكانى رێكخراوەكە.
ج -سیستەمی كاركردن لە ڕێكخراوەكە:
سیستەمی كاركردن لە ڕێكخراوەكە مافی ئەوەى هەیە پێداچوونەوەى رامیاری بازرگانی دەوڵەتە ئەندامەكان و چاودێری پابەند بوونیان بە رێسا و پرەنسیپەكانى پێكهاتەى گات بكات، ئەمەش رێگە خۆش دەكات بۆ ئەوەى رێكخراوەكە رامیارى بازرگانى وڵاتە ئەندامەكان هەڵبسەنگێنێ بۆ ئەوەى ئەوەی بزانێ تا چەند لەگەڵ ئەم رێساو پرەنسیپانە گونجاون و دەرفەتدان بەهەر ئەندامێك بۆ ئەوەی راوێژ لەگەڵ یەكترى بكەن بۆ بەدیهێنانى نزیك بوونەوە لە رامیارییەكانیان و دابینكردنى بەرژەوەندی هەردوولا بەكاركردن بە بنەماى شەفافیەت (ڕوونى و ئاشكرایى).
د- دەسەڵاتەكانی دەزگای چارەسەركردنى ناكۆكییەكان:
دەزگاى چارەسەركردنى ناكۆكییەكان لە رێكخراوى بازرگانی جیهانی توانای پێشبینیكردنى هەیە بۆ ئاراستەكردنی سیستەمی بازرگانی جیهانی نوێ، هەروەها كاردەكات پاراستنی مافی دەوڵەتە ئەندامەكان و پاراستنی ئەو پابەندیەى كە بریاڕى لەسەر دراوە بەگوێرەى رێكەوتنەكانی كە رێكخراو هەیەتی و شایانی باسكردنە حوكمەكانى ئەم دەزگایە بەسەر هەموو لایەنە ناكۆكەكان دادەنرێ و لە دەزگاكەشە چاودێری جێبەجێ كردنی ئەم حوكمانە بكات.
 
      چوارەم-رێكخراوى وڵاتانى ناردەنى نەوت(ئۆپێك)
OPEC

ORGANIZATION OF PETROLEUM EXPORTERS CONTRIES

رێكخراوى وڵاتانى ناردەنى نەوت كە بە ئۆپێك ((opecناسراوە لە ساڵى 1960 لە بەغدا دامەزرا و لەلایەن ( ئێران و عێراق و كوێت و وڵاتى عەرەبى سعودى وڤەنزویلا دواتر چەند وڵاتێكی دیكە هاتنە ناو ئەو رێكخراوە وەك:(جەزائیر ولیبیا وئیماراتی یەكگرتووى عەرەب و نایجیریا و قەتەر و ئەندەنووسیا و ئیكوادۆر و گابوون) وبارەگای رێكخراوەكە ئێستا لە ڤێنایە لە (نەمسا).
وڵاتانى ئۆپێك لەزۆر بواردا لەیەك ناچن و جیاوازیان لە ئاستى گەشەكردنی ئابووریدا هەیە، هەروەها لە بارەی سروشتى سیستەمى ئابوورى و ڕامیارى و كۆمەلایەتییەوەش جیاوازن، كەچی تا ڕادەیەك توانیویەتی كاریگەرى لە سەر بازاڕى نەوتى نێو دەوڵەتى هەبێ، ئەمەش لە میانەی ئەو هاوكاری و هاریكاریكردنەی كە لە نێوانیاندا هەیە لەبوارەكانى، دەست بەسەر بەرهەمهێنان و وەبازاڕخستن و نرخدانانى و دیاریكردنی سیاسەتێكی گونجاو بۆ بەرهەمهێنان ونرخدانان.






 
                  سەرچاوەكانی بەشی شەشەم

1.	د . عبدالله الگاهر و د . موفق علی الخلیل، النقود والبنوك والمۆسسات المالیە ، الگبعە الاولى، مركز یزید للنشر، الكرك ، 2004 .
2.	د . محمود یونس ، اقتصادیات دولیە ، الدار الجامعیە ، الاسكندریە ، 2007 .
3.	علی عبدالفتاح شرار ، الاقتصاد الدولی : نڤریات و سیاسات ، الگبعە الاولى ، دار المسیرە للنشر والتوزیع والاعلان ، عمان ، 2007 .
4.	ماخوژ من الانترنیت : الموقع : www.study4uae.com/vb/showthread.php?t=3988
5.	ماخوژ من الانترنیت : الموقع : http://ar.wikipedia.org/w/index.php?title
6.	ماخوژ من الانترنیت : الموقع:
7.	د. مصگفى السفارینی : ماخوژ من الانترنیت : الموقع: www.arabsino.com
8.	ماخوژ من الانترنیت : الموقع: Terms Of Reference And Guidelines For The Organization Of Asean Committees In Third Countries .
9.	www.asean.org
10.	ماخودمن الانترنیت: الموقع: Asean Secretariat، Asean Vision 2020. www.asean.org
 

لیستى زاراوەكان

كوردی	عەرەبی	ئینگلیزی
زانستی ئابوورى 	علم الاقتصاد	Economics
دارایی گشتى 	المالیە العامە	Public Finance
زانستە رامیارییەكان	العلوم السیاسیە	Political Sciences
زانستى یاسا	علم القانون	The Science Of Law
زانستى ئامار	علم الاحصا‌و	Statistics
ئەرك ( پۆست )	الوڤیفە	Function
ئەركى تەرخانكردن	وڤیفە التخصیص	Allocation Function
خۆشگوزرانى كۆمەڵگە	رفاهیە المجتمع	Social Welfare
تەرخانكردنى نمونەیی	التخصیص الامپل	Optimum Function
بەرزترین دەسكەوت بۆكۆمەڵگە	اقصى كسب للمجتمع	Maximum Social Gain
تێچوونە كۆمەڵایەتییەكان	التكالیف الاجتماعیە	Social Costs
كەڵكە كۆمەڵایەتییەكان	المنافع الاجتماعیە	Social Benefits
دەسكەوتە كۆمەڵایەتیەكان	صافی مكاسب المجتمع	Net Social Gains
ئەركى دابەشكردن	وڤیفە التوزیع	Distribution Function
دووبارە دابەشكردن	اعادە التوزیع	Redistribution
ئەركى سەقامگیرى 	وڤیفە الاستقرار	Stabilization Function
هەڵاوسانى داكێشاوى 	التچخم الركودی	Stagflation
ئەركى گەشەكردن	وڤیفە النمو	Growth Function
گەشەى ئابوورى 	النمو الاقتصادی	Economic Growth
گەشەكردنى سامانە ئابوورییەكان	نمو الموارد الاقتصادیە	Growth Of Economic Resources
گۆڕانكارى (پێشكەوتن) تەكنەلۆژی	التغیر ( التقدم ) التكنولوجی	Technical Change ( Progrss )
پێداویستى گشتى 	الحاجات العامە	Public Wants
پێداویستى تایبەت	الحاجات الخاصە	Private Wants
شمەكى تایبەت	السلع الخاصە	Private Goods
شمەكى گشتى 	السلع العامە	Public Goods
هەرەسهێنانى بازاڕ	فشل السوق	Market Failure
بنەماى كێبڕكێ لە بەكارهێنان	مبدا التنافس فی الاستهلاك	Rival Consumption Principle
بنەماى لا بردن	مبدا الاستبعاد	Exclusion Principle
خەرجیە گشتییەكان	النفقات العامە	Public Expenditure
دووهەندە	المچاعف	Multiplier
بەپەلە	المعجل	Accelerator
دەسهاتى گشتى 	الایرادات العامە	Public Revenues
داهاتى موڵكانەى دەوڵەت	دخل املاك الدولە	The Domin Revenues
جانتا	المحفڤە المالیە	Portfolio
باج ، باجەكان	الچرائب	Taxes ، Taxation
گرێبەستەى دارایی	العقد المالی	Financial Contract
باجدەر	المكلف (دافع الچریبە)	Taxpayer
باجى ڕاستەوخۆ	الچرائب المباشرە	Direct Taxes
باجى نا ڕاستەوخۆ	الچرائب غیر المباشرە	Indirect Taxes
نرخی ڕێژەیى باج (هێلى ڕاست )	سعر الچریبە النسبی 
(الخگ المستقیم)	Flat Tax Rate
خۆ لادان لە باج	التجنب الچریبی	Tax Aoidance
ڕاكردن لە باج	التهرب الچریبی	Tax Evasion
رەسم	الرسوم	Duties
قەرزى گشتى 	القروچ العامە	Public Loans(Borrowing)
داهاتى خولاو (داهاتى ئامادە بۆ خەرج)	الدخل التصرفی (الدخل القابل للتصرف)	Disposable Income
ئاسەوارى داكێشراو	الاپار الانكماشیە	Deflationary Effects
باجى هەڵكشاو	الچرائب التصاعدیە	Progressive Taxes
پیشەسازى تازە دامەزراو	الصناعات الولیدە او الناشئە	Infant Industreis
ئاسەوارى هەڵاسانەوە	الاپار التچخمیە	Inflationary Effects
بودجەى گشتى 	الموازنە العامە	Public Budget



پێرست


ژ	بابەت	لاپەڕە
	بەشی یەكەم- داهاتی نەتەوەیی	4
	بەشی دووەم-بازرگانی	42
	بەشی سێیەم - ڕامیارییە ئابوورییەكان	84
	بەشی چوارەم_ دواكەوتن ‌و پەرەپێدان پلاندانان	94
	بەشی پێنجەم-دارایی گشتی	126
	بەشی شەشەم -رێكخراوە ئابوورییەكان	179

