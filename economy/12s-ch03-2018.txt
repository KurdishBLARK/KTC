
بەشی سێیەم
رامیارییە ئابوورییەكان

ڕامیارى ئابوورى بەوە پێناسە دەكرێت كە (كۆمەڵێك كار ڕاپەڕاندنە دەوڵەت ئەنجامى دەدات بە ئامانجی ئەوەى كار بكاتە سەر چالاكى ئابوورى، ڕامیارى ئابووریش بەوە ناسراوە كە زۆر نەرمە، چونكە بەپێی سروشتی سیستەمى ئابوورى و ئەو قۆناغى پێشكەوتنەى كە سیستەمەكە پێی گەیشتووە).

ئامانجەكانى ڕامیارى ئابوورى:
 ڕامیارى ئابوورى هەوڵ دەدات چەند ئامانجێك بهێنێتە دی كە گرنكترینیان ئەمانەیە:
1-بەدیهێنانى پەرەپێدانى ئابوورى:
 لە دەوڵەتە پێشكەوتووەكاندا ڕامیارى ئابوورى تەرخان كراوە بۆ پارێزگاریكردن یان خێراتركردنى پەرەپێدانى ئابوورى، هەروەها بەشداریش دەكات لە پێكهێنانى سەرمایەدا لە رێگەى رەخساندنى ئەو هەلومەرجە لەبارانەى كە كەرتى تایبەتى كارى تیا دەكەن.
 بەڵام لە دەوڵەتە تازە پێگەیشتووەكاندا ئامانجى گرنگى ڕامیارى ئابوورى بریتییە لە هێنانەدى پەرەپێدانى ئابوورى، ئەمەش لەرێگەى ئەو هەوڵانەوە دەبێت كە میرى دەیدات لەپێناو چاكتركردنى رادەى كەڵك وەرگرتن لە دەرامەتە ئابوورییەكان و بەرزكردنەوەى بەرهەمدارى یەكەی كارو پشتگیریكردنى گۆڕینی بەردەوام لە بوارى تەكنەلۆجیا و بەشداریكردن لە پێكهاتنى سەرمایەدا لە رێگەى كۆكردنەوەى پاشەكەوتە نیشتمانییەكان، بێجگە لەمانەش هەوڵ دەدات یارمەتى دارایی و هونەرى لە دەرەوە دابین بكات، هەروەها كار بۆ پێشخستنى هاتوچۆ و گواستنەوەو پەرەپێدانى دەرامەتە كشتوكاڵییەكان دەكات تا بەهۆیانەوە كاربكاتە سەر پاشەكەوت و وەبەرهێنان.
2- بەدیهێنانی سەقامگیریی ئابوورى:
 لەرێگەى خستنەكارى رامیارییەكانى دارایی و نەختینەیی بۆ چارەسەرى هەڵاوسان كە زۆربەى دەوڵەتەكان دەگرێتەوە، بێجگە لەوەى دەیەوێت رێگە لەروودانى داكشانەوەو بێ بازارى بگرێت.
3-پاراستنی ئابوورى نیشتمانى لە كێبڕكێی دەرەكى:
 بە تایبەتیش پاراستنی پیشەسازییە تازە دامەزراوەكان تا بتوانێت پەرەبسێنێت و كارامەیی زیاد بكات و جۆرى بەرهەمەكەشی باشتر بكات.

جۆرەكانى رامیارییە ئابوورییەكان:
1- ڕامیارى دارایی:
زاراوەى ڕامیارى دارایی بەشێوەیەكى گشتی ئەوە دەگەیەنێت كە میرى هەڵدەستێت بە نەخشەدانان بۆ خەرجیەكان و دابینكردنى رێگەكانى پارەداركردنیان، لە ئامرازە ناسراوەكانیشی (باجەكان و بوجەو قەرزە) كە لە رێگەى باجەكان و كورتهێنان و سەررێژى بوجەوە دەوڵەت چەند بوارێكى فراوان دەهێنێتە كایەوە بۆ ئاراستەكردنى خواستی كاریگەر(الگلب الفعال) و نزیك كردنەوەى داهاتى كەسەكان و راستكردنەوەى بنەماكانى ئابوورى تا رێگەخۆش بكات لەبەردەم پێشكەوتن و گەشەسەندن دا.
ئامانجەكانى ڕامیارى دارایی:
 ڕامیارى دارایی هەوڵ دەدات چەند ئامانجێك بەدەست بهێنێت كە گرنگترینیان ئەمانەیە:
أ‌-	گەیشتن بەئاستی خستنەگەڕى تەواوەتى.
ب- گەیشتن بەتێكڕای روو لە زیادبوون لە پەرەپێدانى ئابوورى دا.
ج- بەدیهێنانى جێگیربوون لە ئاستی گشتی نرخەكاندا.
د- كاركردن بۆ خۆشگوزەرانى كۆمەڵگەو دووبارە دابەشكردنەوەى داهات  
  بەشێوەیەكى دادپەروەرانە.

2- ڕامیارى نرخ:
 بریتییە لە كۆمەڵێك كارڕاپەراندن كە لە رێگەیەوە نەخشەكێشانى نرخەكان و دیاریكردن و كارتێكردنى نرخەكان دیارى دەكرێت تا بە دڵنیایییەوە ئامانجە كۆمەڵایەتى و ئابوورییەكان بهێنێتەدى.

ئامانجەكانى ڕامیارى نرخ:
‌أ-	 كاربكریت بۆ پێشخستنى بەرهەمهێنان لەڕووى چەندێتى و چۆنیەتیەوە.
‌ب-	كار بكرێت بۆ بەرزكردنەوەى ئاستی بەرهەمدارى لە دەرامەتە ئابوورییەكاندا.
‌ج-	دابینكردنى پێداویستی بەكاربەرەكان و تێركردنى ئارەزووەكانیان و كار بكرێت بۆ كەمكردنەوەى بەكاربردن.
‌د-	كار بكرێت بۆ هاندانى پاشەكەوت و وەبەرهێنان بەرەو ئەو بوارانەى كە لە خزمەتى بەرهەمهێنانە پێویستییەكاندایەو بۆ دابینكردنى پێداویستییەكانى كۆمەڵگە.
3- ڕامیارى بازرگانى:
 بریتییە لە كۆمەڵە هۆكارێك كە دەوڵەت لە بازرگانیكردنى دەیگرێتەبەر لەچوارچێوەى پەیوەندییە دەرەكییەكانیدا، بەمەبەستی بەدەستهێنانى چەند ئامانجی نەتەوەیی دیارى كراو. ئەو ئامانجانەش بەپێی رادەى پەرەسەندنى ئابوورى دەوڵەتەكان دەگۆڕێت بۆ نموونە لە دەوڵەتە پێشكەوتووەكاندا ئامانجەكە لە چوار چێوەى لێكدانەوەكانى (كینز) دا دەبێت كە داوا دەكات خستنەگەڕى تەواوەتى بهێنرێتەدی، بەڵام لە دەوڵەتە تازە پێگەیشتووەكاندا بە ئامانجی هێنانەدی پەرەپێدانی ئابوورى ئاراستە دەكرێت.

ئامانجەكانى ڕامیارى بازرگانى:
أ-ئامانجى ڕامیارى: 
سیستەمە ئابوورییە جۆراوجۆرەكان پەنا دەبەنە بەر دانانى كۆمەڵێك كارراپەراندن و یاساو رێسا كە لە رێگەیانەوە بازرگانى دەرەكى خۆیان رێك دەخەن.
لە سیستەمى سەرمایەداریدا ئەم كارڕاپەڕاندنانە بۆ پشتگیریكردن لە بازاڕەكان دەكرێن، هەروەها لەم وڵاتانەدا جەخت دەكرێت لەسەر پشتگیری كردنى كەرتى تایبەتى وەك لەو كۆمپانیا هاوبەشە گەورانەدا دەردەكەوێت كە ئەركى هاوردە و ناردنى جێبەجێ دەكەن، هەروەها كار دەكەن بۆ ئازادكردنى دراوە نیشتمانییەكانیان بێ هیچ چاودێرییەك، بەمەش ئەو بنەما سەربەستانە دادەنرێت كە بازرگانى دەرەكى پێ رێكدەخەن لەپێناو پشتگیریكردنى سیستەمى سەرمایەدارییاندا.
ب- هاوسەنگى لە تەرازووى پارەداندا: 
زیادبوونى كورتهێنان لە تەرازووى پارەدان بە تایبەتیش لە دەوڵەتە تازە پێشكەوتووەكاندا ناچاریان دەكات نەخشەكانیان بەشێوەیەك دابڕێژن كە هاوسەنگى لە تەرازووەكانیاندا دروست بكات، ئەمەش لەرێگەى زیادكردنى نێردراوەكانیان و قەرزكردن لە دەزگا داراییەكانەوە دەبێت تا جیاوازى نێوان نرخى هێنراو و نێردراوى پێ پڕبكاتەوە.
ج- خستنەگەڕى تەواوەتى: 
ئەمەش ئامانجێكى ئاشكراى ڕامیارى بازرگانییە بەتایبەتیش لە دەوڵەتە پیشەسازییە پێشكەوتووەكاندا، چونكە كار دەكات بۆ بەرزكردنەوەى ئاستی ئابوورى و كۆمەڵایەتى و رامیارییان بەشێوەیەك دەڕوانێتە بێكارى كە پەتایەكى ڕامیارى ترسناكە.
د- هێنانەدى پەرەپێدانى ئابوورى:
 زۆربەى دەوڵەتە تازە پێگەیشتووەكان پاش ئەوەی سەربەخۆی رامیارییان بەدەست هێنا پاش جەنگى جیهانى دووەم روویان كردە بەرزكردنەوەى ئاستی بژێوى رۆڵەكانیان ئەوانەى كە لە ساڵانێكی دوورو درێژ لەژێر پاشماوەى دواكەوتووى ئابوورى و ئیستعماردا بوون، ئەم وڵاتانە پەنایان بردە بەر داڕشتنی رامیارییەكى تایبەت بۆ پەیوەندییە دەرەكییەكانیان و رێكخستنی ئەم پەیوەندییانە بەشێوەیەك كە سەررێژییەكانیان لە دراوى بیانی دا بۆ بهێنتە دی تا لەو رێگەیەوە بتوانن ئەو پێداویستییانە بكڕن لە شمەكى سەرمایەدارى كە بۆ هێنانەدی پەرەپێدانى ئابوورى پێویستن.

ه- خۆشگوزەرانى ئابوورى: 
مەبەست لەم ئامانجە بەدیهێنانى دادپەروەرى كۆمەڵایەتییە لەنێوان چینەكانى كۆمەڵگەدا بەشێوەیەك كە دەوڵەمەندەكان ئەركێكی زیاتریان بكەوێتە ئەستۆ وەك لە هەژارەكان بۆ نموونە لەوانەیە دەوڵەت رەسمی گومرگى بخاتە سەر چەند شمەكێكی رواڵەتكارى بەڕێژەى 200% لە نرخى شمەكەكان تا رادەى بەكارهێنانیان كەم بكرێتەوەو داهاتێكش كۆ بكاتەوە لە داهاتە بەرزەكان، ئەمەش بۆ ئەوەیە كە دووبارە دابەشبوونى داهات لەنێوان هاوڵاتیان بهێنێتە كایەوەو شمەكە پێویستەكانیش بهێنتە ناوەوە كە بۆ زۆرینەى خەڵكن.

  4- ڕامیارى نەختینەیی:
  بریتییە لە هەموو ئەو كارڕاپەڕاندنانەى كە لە لایەن میرى و بانكى ناوەندى و خەزێنەوە دەگیرێنەبەر، بەمەبەستى كاركردنە سەر بڕى پارە و  پەیداكردنى پارەو بەكارهێنانى پارە و متمانەپێدان بە ئامانجى گەیشتن بە ئامانجێكى ئابوورى دیارى كراو وەك ئامانجى ئیشگێڕانى تەواوەتى.

ئامانجەكانى ڕامیارى نەختینەیى:
 ڕامیارى نەختینەیى هەوڵ دەدات چەند ئامانجێكى دیارى كراو بە دەست بهێنێت كە دەتوانرێت لەمانەى خوارەوەدا كورت بكرێنەوە :
أ-هێنانەدى ئاستێكی بەرز لە كارپێدان: ئابووریناسەكان هەموویان كۆكن كە پێویستە دابینكردنی ئاستێكی بەرز لە كارپێدان بە ئامانجیك دابنرێت كە ڕامیارى نەختینەیى هەوڵى بۆ دەدات، مەبەستیش لەم ئامانجە ئەوەیە كە دەسەڵاتە نەختیینەییەكان ئاگاداری جێگیركردنی چالاكى ئابوورى لە بەرزترین ئاستى گونجاو لە خستنەگەڕى دەرامەتە سروشتى و مرۆییەكان، پێویستە لە سەر دەسەڵاتە نەختیینەییەكان هەموو ئەو كارڕاپەڕاندنانە پەیڕەو بكەن كە ئابوورى دوور دەخەنەوە لە بێكارى و ئەو شوێنەوارانەی داكشانەوانەی كە لە بەرهەمهێنان و داهات و بارگرژى پەیوەندییە كۆمەڵایەتییەكاندا ڕوو دەدات لەو كارڕاپەراندنانەش بەرزكردنەوەى قەوارەى خواستى هەمووەكی بۆ ئاستی پێویست لە خستنەگەڕى ئەو دەرامەتە بەرهەمهێنەكیانەی سوودیان لێ وەرنەگیراوە.
ب-جێگیركردنى ئاستى نرخەكان: ئەم مەبەستەش لەوەدا كۆدەكرێتەوە كە كار بكرێت، بۆ ڕووبەڕووبوونەوەى گۆڕانە توندو تیژ و بەردەوامەكانى ئاستى نرخەكان، چونكە ئەوانە لەگەڵ خۆیاندا چە ندین گۆڕانكارى لە بەهاى پارەدا دروست دەكەن و دواتر كاریگەری خراپ دەكەنە سەر ئاستى دابەشكردنى داهات و سامان تەرخانكردنى دەرامەتە ئابوورییەكان بەسەر لقەكانى بەرهەمهێناندا.
ج-هاندانى پەرەسەندنى ئابوورى: كاریگەرى ڕامیارى نەختینەیى لە هاندانى پەرەسەندنى ئابووریدا لەوەوە دەردەكەوێت كەكار بكاتە سەر وەبەرهێنان، چونكە ئەو گۆڕانكارییانەى ڕامیارى نەختیینەی دەیهێنتە كایەوە لە یەدەگە نەختیینەیەكانى بانكە بازرگانییەكان كار دەكاتە سەر بڕى خستنەڕووی پارە،ئەمەش گۆڕانێكى هاوشێوە لە نرخی سوودا دێتە كایەوە كە ئەمیش بەپێی ڕۆڵی خۆى قەبارەى وەبەرهێنانى تاییەت دیارى دەكات.
د-چاكتركردنى تەرازووى پارەدان: تەرازووى پارەدان بۆ هەموو وڵاتێك پەیوەندی نەختینەیی و دارایی و بازرگانى ئەو وڵاتە دەردەخات لەگەڵ وڵاتەكانى ترى جیهاندا، ئەم تەرازووە كاتێك لە بەرژەوەندی ئەو دەوڵەتەدا دەبێت كە وەرگرتووەكانى لە دراوى بیانى (گرانبەها) دەرەوە زۆرتر بێت لە پێدانەكانى بە دەرەوە وە پێچەوانەكەشی راستە.
هەموو دەوڵەتەكان هەوڵی ئەوە دەدەن كە تەرازووى پارەدانەكانیان بەلاى بەرژەوەندییەكانیاندا بێتە خوارەوە لەهەر پلەیەكى پێشكەوتنى ئابوورى دابن تا بتوانن پارێزگارى بكەن لەو یەدەگى زێرو دراوى گرانبەهایانەى كە هەیانە كورتهێنانیش لە تەرازووى پارەداندا ماناى ئەوەیە كە ئەو وڵاتە دراوێكی بیانى زیاتر دەدات لەوەى كە وەریگرتووە ئەمەش شوێنەوارى خراپ لەسەر بەهاى دەرەكى دراوە نیشتمانییەكەی دروست دەكات.
5-ڕامیارى كشتوكاڵی:
 مەبەست لە ڕامیارى كشتوكاڵی ئەو كارڕاپەڕاندنانەیە كە دەوڵەت ئەنجامى دەدات و چەندین رێگەو شێوازی چاكسازى كشتوكاڵی گونجاو دەگرێتە خۆى كە دەتوانرێت بەهۆیانەوە بەرزترین رادەى خۆشگوزەرانى بۆ كارگەرانى كەرتى كشتوكاڵ لەرێگەى زیادكردنى بەرهەم و چاكتركردنى جۆرەكانیان و بەردەوام بوون لەسەر ئەو چاكتر كردنانە دابین بكات.



ئامانجەكانى ڕامیارى كشتوكاڵی:
‌أ-	چاكتركردنى ئابوورى كشتوكاڵی بە ئامانجی بەشداریكردنى گەورەترو بەبایەختر لە ئابوورى نەتەوەییدا.
‌ب-	بەرزكردنەوەى ئاستی بژێوى ژیانی كاركەرەكانى ئەم كەرتە.
‌ج-	دابینكردنى پێداویستییەكانى كەرتى پیشەسازى لەكەرەستەى خاوی كشتوكاڵی.
‌د-	ناردنە دەرەوەى بەشێك لە بەرهەمە كشتوكاڵییەكان بە ئامانجی بەدەستهێنانى دراوى بیانى كە بۆ هێنانە ناوەوەى ئەو شمەكانەى لە كردارى پەرەپێدانى ئابوورى پێویستن.

پێداویستییەكانى ڕامیارى كشتوكاڵی:
  ڕامیارى كشتوكاڵی ناتوانێت ئامانجە دیاریكراوەكانى خۆى بەدەست بهێنێت ئەگەر ئەم پێداویستییانەى بۆ دابین نەكرێت:-
1)	پێویستە ڕامیارى كشتوكاڵی لەلایەن دەسەڵاتێكی میرى یان نیمچە میریەوە دەركرا بێت و بەرنامەیەكى كردارەكى ئەوتۆى هەبێت كە سەرپەرشتی جێبەجێكردنى ئەنجامدانى بكات.
2)	پێویستە رامیاری كشتوكاڵی ئامانج و مەبەستی دیاریكراوى خۆى هەبێت و هەوڵی بەدەستهێنانیان بدات, كە ئامانج و ئارەزووى زۆرینەى خەڵك بنوێنێت.
3)	ڕامیارى كشتوكاڵی پێویستی بە ئامرازى دیاریكراو هەیە تا ئامانجەكانیان بە كەمترین ئەرك و تێچوون بەدی بێنێ.
4)	لەكاتى دیاریكردنى ئامرازو كارڕاپەراندنەكان بۆ بەدیهێنانی ئامانجەكان, پێویستە رەچاوی ئەو هەلومەرجە ناوخۆییانە بكرێت كە رێگر دەبێت لە بەجێبەجێكردنی بەرنامەكەدا.
پرسیارەكانی بەشی سێیەم

1.	  پێناسەى ئەمانە بكە:
 (رامیارى ئابووری، رامیاری دارایی، رامیاری نرخ، رامیاری بازرگانی، رامیارى كشتوكاڵ).
2.	 ئامانجەكانى رامیارى ئابووری كامانەن؟
3.	 ئامانجەكانى رامیارى دارایی كامانەن؟
4.	 ئامانجەكانى رامیارى نرخ كامانەن؟
5.	 ئامانجەكانى رامیارى نەختینەیی كامانەن؟
6.	 پێویستیەكانى رامیارى كشتوكاڵ كامانەن؟


سەرچاوەكانى بەشی سێیەم
1.	د. اسماعیل عبدالرحمن و د. حربی محمد عریقات/مفاهیم ونڤم أقتصادیە دار وائل للنشر/2004.
2.	د. خالد و د.احمد حسین/ مبادى اللأقتصاد الكلی /دار وائل للنشر/2004.
3.	د. عبدالوهاب مگر الداهری/ الأقتصاد الزراعی/ مۆسسەدار الكتب1980.
4.	د. عوچ فاچل / النقود والبنوك/ مگبعە وزارە التعلیم العالی 1990.
5.	د. جلال عبدالرزاق و د. خزعل الجاسم/ الأقتصاد/ مگبعە ابو راغب1997.
6.	د. غازى صالح الگائی/ الأقتصاد الروبی/ دار الكتب للگباعە والنشر 1999.
7.	د. سامی عفیفی حاتم/دراسات فی الأقتصاد الرویی/دار المیسریە اللبنانیە1995.
 