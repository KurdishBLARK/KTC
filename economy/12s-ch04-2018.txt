
بەشى چوارەم

دواكەوتن و پەرەپێدانى ئابووری و پلان دانان
دواكەوتن
UNDER DEVELOPMENT

   هزرى ئابوورى هاوچەرخ پێناسەى زۆرى بۆ دواكەوتن لەخۆ گرتووە، هەندى لەوانە ئەو وڵاتە بەدواكەوتوو دادەنێن كە ئابوورییەكەى لە بنەڕەتدا پشت بە پیشەسازی كەرەستەی خاوی (وەك كشتوكاڵ و كانزاكارى) ببەستێت، هەندێكی دیكە بە ئابوورى پاشكۆ (كلكایەتى) ناوزەدی دەكەن, یاخود ئابووری سەرچاوە(كەرەستەی خاو) ببەستێت.
 بەڵام ماناى فراوان و بەربڵاوى دواكەوتوویی بەگوێرەى رای ئابووریناس (تۆدارۆ M. P. Todaro) (بریتییە لەو بارە ئابوورییەى كە بە نزمى ئاستی بژێوى ژیان هاوشان لەگەڵ هەژارییەكى بەرەو خوار نیشانە دەكرێ، ونزمى سەرمایەس تاكەكەس، نزمى ڕێژەى گەشەكردنی ئابوورى، نزمى ئاستی بەكاربردن, خزمەتگوزارى تەندروستی كەمە و بەش ناكا، ڕێژەى بەرزى لەدایكبوون، كەمی سەربەستی هەڵبژاردنى ئەو چالاكییانەى كە دەبنە هۆى پڕكردنەوەى ئارەزووەكانى مرۆڤى بەكاربەر).
 
تایبەتمەندییەكانى دواكەوتوویى ئابوورى:
1-كەمى سەرمایە:
      زۆربەى ئەو وڵاتانەى ئابوورییان دواكەوتووە ئەوانەن كە هەندێك یان هەموو هۆیەكانى بەرهەمهێنانیان(بەمانا سەرمایەدارییەكەى)نییە، لەوانەش سەرمایە، بەشی پێویستی پارەداركردنى پرۆژەكانى پەرەپێدان ناكات، بۆیە لەژێر رۆشنایی ئەم كەموكورتییەدا ئابووریناس(نركسە Nurkse)دەڵێ: (دەوڵەت بە دواكەوتوو دادەنرێت لە بەر ئەوەی هەژارە).بۆ ڕوونكردنەوەی ئەم بیرۆكەیەش (نركسە) پشت بەم شیكردنەوەیە دەبەستێ:
 كەمبوونەوەی سەرمایە یان كەڵەكەبوونی لە بازاڕی دراودا بە‌ستراوە بە لایەنی خواست و خستنەڕووى هەمووەكییەوە. خسستنەڕووی سەرمایەش زۆربەی كات نزمە بە هۆی لاوازیی ئارەزووی سنوورەكی بۆ پاشەكەوتكردن یان زێدەڕۆییكردن لە ئارەزووی سنوورەكی بۆ بەكاربردن، ودابەزینی داهاتەكانی رەخساو بۆ خەرجكردن، لە دەرەنجامی تێكچوونی بەرهەمی كەرتە سەرەكییەكانی ئابووری دێتەكایەوە، ئەمەش دەبێتە هۆی دروستبوونی بازنەیەكی داخراو، هەروەك لەم هێڵكارییەدا روون كراوەتەوە:

2- دواكەوتوویی ئامراز و ڕێگاكانى بەرهەمهێنان:
لاسەنگی پەیكەربەندی كە وڵاتانی دواكەوتووی پێ جیا دەكرێتەوە خۆی لە سەرەتایی هۆكارەكانی بەرهەمهێنان دەبینێتەوە، بۆ نموونە لە كەرتى یەكەمدا (كەرتى كشتوكاڵدا) شێوازى بەرهەمهێنان پشت بەكارى دەستی و بەكارهێنانى ئاژەڵ دەبەستێت، بە دەگمەن پرۆژەى پەرەپێدان بۆ چاك كردن و ڕەخساندنى زەوییەكان بۆ كشتوكاڵكردن ئەنجام دەدرێ بۆ ئەوەى ئەو ئەنجامە چاوەڕوانكراوەى لێ بێتەدى.
دواكەووتنى شێوازەكانى بەرهەمهێنان لەم ئابووریانەدا دەگەڕێتەوە بۆ: نەبوونى هۆیەكانى تەكنیكی تازەى هاوردە تا بەرهەمهێنەكان بەكارى بێنن.
  خراپی و نەگونجانى بارودۆخى ئابوورى و كۆمەڵایەتى و ڕۆشنبیریش یارمەتیدەرن بۆ دروستبوونى ژینگەیەك (بارێك)ی وا كە ناهێڵێ تەكنەلۆژیاى تازە لەكردارى بەرهەمهێناندا بەكاربێ.
  لەم روانگەیەوە شارەزایانى نەتەوە یەكگرتووەكان لە توێژینەوەكانیاندا ئاماژە بەوە دەكەن كە وڵاتانى دواكەوتوو دەتوانن بەرهەمەكانیان لەكەرتى كشتوكاڵ بەڕێژەى 50% زیاد بكەن لەماوەیەكى مامناوەندیدا، ئەگەر ئەو وڵاتانە توانیان شێوازەكانى تازەى بەرهەمهێنان بێنن و رێگاكانى تازەش بەكار بێنن بۆ پاراستنی بەروبوومى چاندراویان لە دەردو بەڵاكانى ژینگەیی.
  یەكێك لەنیشانە دیارەكانى كەرتى كشتوكاڵی لە وڵاتە دواكەوتووەكاندا بریتییە لە بەرزى ژمارەى (ڕێژەى) بێكاران لە كردارى بەرهەمهێنان، بە بەراورد(لەچاو) سەرجەمى هێزى كارگەرى ئابوورى نەتەوەیى، كە ئەمەش دەبێتە هۆی پەیدابوونى دیاردەى بێكارى شاراوە (ژێر پەردە) كە ئەمەش خۆی لەخۆیدا نزمى بەرهەمى یەك دۆنمی لێ دەكەوێتەوە، هەروەها ناوەندى بەرهەمدارى تاكە كەسیش لە كشتوكاڵدا نزم دەبێتەوە، چونكە بەرهەمی سنوورەكى جوتیارەكە سفر دەبێت یاخود سالب.
  هاوبەشیكردنى كەرتى كشتوكاڵی لەكردارى كەڵەكەبووندا زۆر نزم دەبێ، چونكە ئەگەر زیادەى ئابوورى هاتەدی ئەوا لەلایەن خاوەن زەوییەكانەوە ئاراستە دەكرێ، یان بەرەو بەكاربردنى خۆشگوزەرانى یانیش لە دەرەوەى كەرتەكە دەكات بێ ئەوەى هاوبەشی بكات لەكردارى بوژانەوەو گەشەپێدانى شێوازى بەرهەمهێنانى كشتوكاڵی.
  دواكەوتوویی شێوازەكان و رێگاكانى بەرهەمهێنان كاریگەرى خراپی لەسەر ئابوورى هەیە، كە دەتوانن گرنگترینیان بەم شێوەیەى خوارەوە كورت بكەینەوە:-
1.	بوونى بێكارى ئاشكرا لە لادێكان لە شێوەى (بێكارى خۆویست و خۆنەویست) دەردەكەوێت.
2.	زاڵبوونى دیاردەى كۆچكردن لە لادێوە بۆ شار كە ئەمەش دەبێتە هۆى زیادبوونى بێكارى و فراوانبوونى دیاردەى كارى (لابەلا).
3.	نزمى دابینكردنى كەرەستەى خاوى كشتوكاڵی بۆ دامودەزگا پیشەسازییەكان.
4.	كەم توانابوون لە پڕكردنەوەى پێداویستییەكانى تاكەكانی كۆمەڵگە.
5.	تواناى كڕین لای زۆربەى دانیشتوانى لادێ نزم دەبێت بەهۆی كەمى بەرهەم و خراپ دابەشكردنى داهات.
6.	دواكەوتوویی هەریەك لە شێوازەكانى بەرهەمهێنان و هێزەكانى بەرهەمهێنان لەكەرتى كشتوكاڵیدا كاریگەریەكی خراپیان لەسەر كەرتەكانى ترى ئابووریدا دەبێت.

3- گەشەكردنی دانیشتوان:
پەرتووكە ئابوورییەكان ئاماژە بەوە دەكەن كەوا پەیوەندییەكى بەهێز لەنێوان ڕێژەى هەژارى ‌و تێكڕاى گەشەكردنی دانیشتواندا هەیە، شایانى باسە هەمیشە نەهامەتییە خراپەكانی ئابووری دەكەوێتە سەر شانی چینی هەژارى كۆمەڵگە، چونكە ئەم چینە لەبنەڕەتدا بەدەست بێ موڵكی و نەبوونی خزمەتگوزارییە گشتییەكانەوە دەناڵێنن، هەر بۆیەش زۆربەى جار ئەوانە لەپێشەنگى قوربانیانى بێكارین بەهۆی سستی گەشەكردنی ئابوورى، ئافرەتانیش بەشێوەیەكى تایبەتى شوێنەوارى ئەو بێكارى و رێوشوێنە ئابوورییە لێك ترازاوانەى تر هەڵدەگرن كە دەوڵەت دەیانگرێتەبەر، كە ئەمەش خۆی لەخۆیدا دەبێتە هۆى دروستبوونى بازنەیەكى ترى داخراو تا ئەو پلەیەى كە خێزانە قەبارە گەورەكانیش دەناڵێنن بەدەست هەژارى بەردەوام و نەبوونی یەكسانی لە كۆمەڵگەدا.
   هەروەها گەشەكردنی دانیشتوان دەبێتە هۆی دیاردەیەك كە لە زانستى ئابووری پێی دەگوترێ دەركەوتنی دیاردەى زیادبوونى خەرجییە گشتییەكان و كەمبوونەوەی پارەداركردن لە خزمەتگوزارییە گشتییەكانى وەك فێركردن و تەندروستی و لەناوبردنى پیسبوونى ژینگەو زیادبوونى هاوردەنى بۆ دووركەوتنەوە لەو مەترسیانەى كە دەبنە هەڕەشە بۆ ئاساییشی خۆراكى دەوڵەت.
  ئەوەى تێبینی دەكرێت لە زیادبوونى ڕێژەى دانیشتوان زۆرجار دەبێتە هۆى زیادبوونێكی بەرچاوى ئەوانەى تەمەنیان لە 15 ساڵ كەمترە، كە ئەمەش دەبێتە هۆی بەرزبوونەوەى ڕێژەى كەسانى بەكاربەر لە كۆمەڵگەدا, كە هێشتا تواناى بەرهەمهێنانیان نییە، جا ئەگەر ئەو نزمبوونەوەیە هەستپێكراوەى لە بەهیوابوون بەژیان وەربگرین لەوانەى كە تەمەنیان لە(40) ساڵ كەمترە، ئەوسا دەردەكەوێ كە نزمبوونەوەى ساڵەكانى بەرهەمهێنان بەرەو (سفر) دەڕوات، ئەم دیاردەیە لە وڵاتە دواكەوتوەكاندا دەبێتە هۆى فراوانبوونی كەلێنی هەڵاوسان، چونكە ئەم وڵاتانە بەدەست دواكەوتوویی هەردوو لایەنى پیشەسازى و كشتوكاڵیەوە (وەك یەك) دەناڵێنن.

4-بڵاوبوونەوی بێكارى: Unem ployment
ئابووریناسانى جیهانى سێیەم كۆكن لەسەر بوونى بێكارى شاراوە (ژێر پەردە) لە وڵاتانى دواكەوتوو لە گشت كەرتەكانى بەرهەمهێناندا، ئەم جۆرە بێكارییەش زیاتر لەكەرتى كشتوكاڵی بەدیار دەكەوێ، چونكە ئەم كەرتە كەرتى پێشەنگە و زۆربەى ئەندامانى كۆمەڵگەش بۆ بەدەستهێنانی هەلی كاركردن و وەبەرهێنان پشت بەم كەرتە دەبەستن. جا لە رووی تیۆرییەوە ئەگەر ژمارەیەكی زۆری كاركەران لەم كەرتەدا وازیان هێنا ئەوا كاریگەری لەسەر بەرهەمهێنان نابێ، چونكە بەرهەمهێنانی سنوورەكییەكەی دەكاتە پلەی سفر بە هۆی لاوازی پەیكەربەندی پیشەسازی لە كەرتەكانی تری بەرهەمهێناندا، ناتوانرێ ئەو ژمارە زۆرەی بێكاران دابمەزرێندرێ و كاریان پێبدرێ.
  ئەم جۆرە بێكارییە لە ئابووری دواكەوتوودا دەبێتە هۆی كۆچكردن لە لادێ بۆ شار، بۆ بە دەستهێنانی هەلی كاركردن كە ئەمەش دەبێتە هۆی زۆربوونی دیاردەی بێكاری لە شاردا، چونكە ئەم بەشەی جوگرافیەی شارەكان خۆی لە بنەڕەتدا بە دەست دیاردەی بێكارییەوە دەناڵێنێ، وڵاتانی دواكەوتوو لەسایەی ئەم دیاردەیەدا بە دەست بێكاری كراوە(بێكاری خۆویست یان بێكاری خۆنەویست) دەناڵێنن، هەر وەك ئابووریناسە رۆژئاواییەكان ئەم ناوەیان لێ ناوە، كەڕێژەی 10 – 20% هێزی كاركەران دەگرێتەوە، جا ڕێژەی بێكاریش لە نێو لاوانی خوێندەواردا بەرزترە، بە تایبەتی لە لادێ، چونكە ئەم بێكارانە هیچ دەرامەتێك یان توانایەكیان نییە بۆ چاككردنی باری ئابووریان بە بەراورد بە هاوشانە بێكارەكانیان لە شاردا، كە كرێیەكی كەم وەردەگرن، ئەم دیاردەیەش پەیوەندی بە گیروگرفتی هەژارییەوە هەیە لە وڵاتە دواكەوتووەكاندا، هەر بۆیەش دامەزراندن وخستنە سەركار جێگایەكی سەرەكی داگیركردووە لە لێكۆڵینەوەی دیاردەی بێكاری و چۆنێەتی چارەسەركردنی لەم وڵاتانەدا.

5 - دواكەوتوویى پەیكەربەندى كۆمەڵایەتى: 
زۆرجار لەپشت دیاردەكانی دواكەوتنی ئابوورییەوە، دیاردەیەكی دیكە  هەیە كە بریتییە لە دیاردەی لاوازى (حەتمیەتی) رۆشنبیریە، واتە رۆشنبیری گشتی تاكەكان رەنگدانەوەیەكی بەرچاوی لەسەر پلەی دواكەوتن دابەزینی ئاستی رۆشنبیری و كۆمەڵایەتی هەیە، كە دەبنە هۆی دەركەوتنی زۆر لەو دەرەنجامانەی كە وا دەكەن هەلی گونجاو نەڕەخسێت بۆ بە دیهێنانی پەرەپێدان و دەبێتە هۆی بەردەوامی حاڵەتی دواكەوتن، و گرنگترین دەرئەنجامەكانى دواكەوتوویی پەیكەربەندی كۆمەڵایەتی ئەمانەن:
1-كاریگەرى دابو نەریت لە سەر خەرجى بەكاربردنی هەمووەكى، كە زۆربەى كات ئارەزووی سنوورەكى بەكاربردن زۆر بەرز دەبێتەوە و خەرجكردنیش بەرەو بە كاربردنى خۆشگوزەرانی و بەمەبەستی شانازی بە خۆكردنە.
2-داب و نەریتەكان رۆڵیان هەیە لە شێوازی پاشكەوتكردندا، كاتێ پاشكەوتكردن ئاراستەى لایەنەكانى بەرهەم نەهێن دەكرێ وەكو جامبازى لە كڕین و فرۆشتنى زەوى وزار وكانزا گرانبەهاكان و زیادكردنی پشتێنەى (رصید) دراو.
3-تەمبەڵى و هەست نەكردن بە بەرپرسیاریەتى دەبنە هۆكار بۆ ئەوەی فاكتەری كات بە شێوەیەكى دروست لەو بوارانەی  سوودبەخشن بۆ وەبەرهێنان بەكار نەهێنرێ.
4- نزمی ئاستەكانی رۆشنبیرى و كۆمەڵایەتى و نزمی ئومێدی تاكەكان، وا لە تاكەكان دەكات بە كەمترین ئاستى خۆشگوزەرانى ژیان رازی بن و ، بۆ چاككردنى بارودۆخى ئابوورییان و فێربوونی هونەرى نوێی بەرهەمهێنان لە كەرتەكانى بەرهەمهێنانى پێشەنگدا گرنگی بە وەبەرهێنانى تواناكانیان نەدەن.
5- بە هۆى حوكمی داب و نەریتە كۆمەڵایەتییەكان ئافرەت هان نادرێ  بەشداری لە چالاكییە ئابوورییەكان بكات.
6-بڵاوبوونەوەى نەخوێندەوارى و نزمی ئاستى فێربوون وا دەكەن توانای تاكەكان لەبواری بەرهەمهێنان و لێهاتوویی كارگێڕى لە كۆمەڵگەدا لاواز بێت. نەخوێندەوارى دەبێتە هۆى لەدەستدانی هۆشیارى تەندروستى و زیادبوونی  پیسبوونى ژینگەو بڵاوبوونەوەى دەرد و نەخۆشى لە وڵاتانی دواكەوتوو.

6-پاشكۆیەتی ئابوورى: 
ئابووریناسانى قوتابخانە پەیكەربەندییەكان(Structural School) كۆكن لە سەر ئەوەى كە بازرگانى دەرەكى سەرچاوەیەكى گرنگی پاشكۆیەتی ئابووری وڵاتانى دواكەوتووە (ئابووریناس پریبش Prebish) كە یەكێكە لە دامەزرێنەرانى قوتابخانەى پەیكەربەندیی (الهیكلیە) لە وڵاتانی ئەمەریكاى لاتینی،  پێیوایە وڵاتە دواكەوتووەكان تەنها لە بازرگانى چەند كەرەستەیەكی سەرەتایی پسپۆڕن كە ئەمەشە دەبێتە هۆى پاشكۆیەتى ئەم وڵاتانە لەو گۆڕانكاڕیانەى لە ئاڵوگۆڕى شمەك لەبازاڕەكانى جیهانیدا روو دەدەن. Terms of trade (TOT).
هەروەها (پرێبیش) لە توێژینەوەكانی گەیشتە ئەو دەرەنجامەى ئەو گۆڕانانەى كە لە نرخی كەرەستە خاوەكان لە بازاڕەكانى وڵاتانى ئەمەریكاى لاتینی روودەدەن بەشێوەیەكی بەردەوام لە بەرامبەر شمەكە بەرهەمهێنراوەكانی بەریتانیادا لە دابەزین دان، بەگوێرەى رای ئەم قوتابخانەیەش هۆی سەرەكى دابەزینی ڕێژەى ئاڵوگۆڕی بازرگانى وڵاتە دواكەوتووەكان بۆ ئەو پێوانە جیاوازانەى نەرم نواندنى داهات بۆ خواست لەسەر بەرهەمەكانى وڵاتانی پەیوەندیدار(وڵاتانى ئەمەریكاى لاتینی)، هەروەها بۆ سەركەوتنی تەكنەلۆژی لەسەر خستنەڕووى شمەك لە بازرگانى جیهانیدا دەگەڕێتەوە.
  داواكاری وڵاتانی پێشكەوتوو لەسەر شمەك و كەرەستەى سەرەتاییەكانی  وڵاتە دواكەوتووەكان لە رووی داهاتەوە نەرمى تیا دەنوێنرێ، و بەپێی یاساى ئەنگڵ(Engle Law) لە وڵاتە پیشەسازییەكان خواست لەسەر كەلوپەلی خۆراكی تارادەیەك نزم دەبێتەوە لەگەلأ ئەو زیادبوونەى كەبەسەر داهاتدا دێت، بۆیە ئەم وڵاتانە پەنا دەبەنە بەر كەمكردنەوەى داهاتەكانیان لە كەرەستەى سەرەتایی و كەلوپەلی خۆراك.
  جگە لەمەش ئەم وڵاتانە لە میانەى ئەو پێشكەوتنە تەكنەلۆژیەى كەبەدەستیان هێناوە توانیان بڕێكی زۆرى دەرامەتى سروشتی بەرهەمبهێنن كە پێشتر لە وڵاتە دواكەوتووەكاندا دەیانهێنا بەرێگایەكى پیشەسازى، لەبەر ئەم هۆیە دابەزینی خواست دەبینین لەسەر زۆر لە كەرەستە سەرەتاییەكان بەتێپەڕبوونى كات لە بازارەكانی جیهانیدا، لە بەرامبەریشدا زۆربوونى خواستی شمەكى وەبەرهێنەكی و كەلوپەلی خۆراك دەبینین لەلایەن وڵاتە دواكەوتوەكاندا لە وڵاتە پێشكەوتوەكاندا بەهۆى فراوانبوونى كەلێنی هەڵاوسان لە بازاڕی شمەك داو پێویست بوونى پیشەسازییە ناوخۆییەكان بە كەلوپەل و بڕینی پەیوەندی و هاموشۆ لەلایەن وڵاتە پێشكەوتووەكاندا كە ئەمانە دەبنە هۆى پلەیەكی بەرزى نەرمی نواندن.
  لەلایەنى خستنەڕووەوە، وڵاتە پیشەسازییەكان بەهۆى ئەو پێشكەوتنە تەكنەلۆژیەى كە بەدەستیان هێناوە توانیویانە زیادبوونێكی بەهێز لەبەرهەمهێناندا بەدەست بێنن لە كەرتە پێشەنگەكانى ئابوورى دا، لەم روانگەشەوە وڵاتە پیشەسازییەكان توانیان زۆر بەهێزەوە بەرگرى لەپێگەى ركابەرایەتیان بكەن بەهۆى خستنەڕووى شمەك و كاڵای جۆراوجۆرى زۆر پێشكەوتووی نرخ گونجاو.
ئەم پەرەسەندنە واى لە وڵاتە پیشەسازییەكان كرد كە نرخەكانى خۆى بسەپێنێ و رامیاریەكانى نرخی جۆراوجۆریش بگرێتە بەر، چونكە بەهۆیەوە قازانجێكی زۆرى لێوە دەست دەكەوێ.
  ڕێژەی ئاڵوگۆڕى بازرگانى وڵاتە پیشەسازییەكانیش پەرەسەندوترە لەچاو(بەبەراورد)لەگەڵ ڕێژەى ئاڵوگۆڕى بازرگانى وڵاتە دواكەوتوەكان، لەمەشەوە هاوردەنى نەختینەیی لەبازرگانى دەرەكیدا هاوبەشی ناكات لە كردارى پەرەپێدانى ئابوورى لە زۆربەى وڵاتانى دواكەوتوو لەئابووریدا.
 
پەرەپێدانی ئابوورى

 چەمكى پەرەپێدان:
   پێش ئەوەى ئاماژە بە پێناسەى پەرەپێدانى ئابوورى بكرێت، پێویستە جیاوازى بكرێت لەنێوان هەردوو دەستەواژەى (پەرەسەندنى ئابوورى) و (پەرەپێدانى ئابوورى) كە تەنانەت وایان لێ هاتووە یەك مانا ببەخشن، (پەرەسەندنى ئابوورى) ئاماژە دەكات (زیادبوونى بەردەوامى داهاتى راستەقینەى تاكەكەسە لە دەوڵەتێكدا بەهۆى چاككردنى بەردەوام لە هۆیەكانى بەرهەمهێنان لەگشت بوارەكاندا)، كەچی (پەرەپێدانى ئابوورى) (واتە كردارى چاك كردنى چۆنایەتى لە ژیانى مرۆڤدا). لە بابەتى پەرەپێداندا پەرتووكە ئابوورییەكان ئاماژە بەبوونى چەند دیاردەیەكی گرنگی پەرەپێدان دەكەن كە پێویست دەكات لێرەدا بەم خاڵانە باسیان بكەین:
1.	بەرزكردنەوەى ئاستى گوزەران و خزمەتگوزاریى تاكەكەسەكان لە میانەى كردارى پەرەسەندنى ئابوورى .
2.	رەخساندنى بارێكی گونجاو بۆ نەشونماكردنى هەست كردنى تاكەكەس بە خۆشگوزەرانى لەمیانەى بنیادنانى سیستەمێكی كۆمەڵایەتى و ڕامیارى و ئابوورى و دام و دەزگایی كە ئامانجیان رێزگرتنى شكۆمەندى (كرامە) هاووڵاتییە.
3.	زیادكردنى سەربەستی مرۆڤ لەمافی دەستنیشان كردن لەمیانەى فراوانكردن و جۆراوجۆرێتی كردن لە حەزو ئارەزووەكانى تاكەكەس، وەك زیادكردنى جۆرەكانى شمەكى بەكاربەرەكی و كارگوزارى.

بۆ گەیشتن بەم ئامانجانەى پەرەپێدان لە وڵاتە دواكەوتووەكاندا لە سەر دەوڵەت پێویستە رێو شوێنی كردارى و هۆشیاركەرەوەی پلان بۆ داڕێژراو بگرێتە بەر بۆ گۆڕانكارى و بازدان لەشێوەو ناوەرۆكەوە ئەمیش لەرێگای سازكردنى تەقەڵاو توانا جۆراوجۆرەكان لە پلانێكی ئامادەكراو بۆ ئەم مەبەستە.

پێویستییەكانى پەرەپێدانى ئابوورى: 
1.	كەڵەكەكردنى سەرمایە:
پێكهێنانى سەرمایە ئەو كاتە دێتە بەرهەم كەوا كۆمەڵگە ڕێژەیەك لە داهاتى بەگەڕ پاشەكەوت بكاو وەبەربهێنرێ بۆ بەدەستهێنانى برێكی زیاترى بەرهەم و داهات. بێگومان كارگە تازەكان ئامێرو مەكینەكان و كەرەستە خاوەكان دەبنە هۆى زیادكردنى ماددى سەرمایەى دەوڵەت (بەهاى راستەقینەى پوختی سەرتاپایی سەرجەم شمەكە سەرمایەدارەكانى لەرووى مادییەوە بەرهەمیان هەبێ) كە لەوانەیە ئابوورى لەئاستی بەرهەمهێناندا فراوانتر بكات.
   ئەو وەبەرهێنانە بەبەرهەم و راستەوخۆیانە هاوكات وەبەرهێنانى ترى زیادەشی شان بەشان لەگەڵدا دەڕوات كە لە پەرتوكە ئابوورییەكان بە(ژینگەى كۆمەڵایەتى و ئابوورى ) ناسراوە، وەك رێگاوبان، كارەبا، پاڵاوگەكانى ئاو، گەیاندن و هاوشێوەیان كە یارمەتى دەرن بۆ بەیەكەوە گرێدانى جموجۆڵە ئابوورییەكان و كردارى پەرەپێدانیش ئاسان دەكات، ئەو نموونەكە جێبەجێكاری خوارەوە یارمەتى تێگەیشتنی ئەم بیرۆكانە دەدەن.
ئەگەر وەبەرهێنان لە دەزگایەكى كشتوكاڵی (وەك كڕینی تراكتۆر) بۆ نموونە ببێتە هۆى زیادكردنى بەرهەمى هەمووەكى لە كێڵگەدا، بەڵام بەبێ هۆیەكانى گواستنەوەى تازە جوتیار ناتوانێ شمەكە بەرهەمهێنراوەكەى ساغ بكاتەوەو بیخاتە روو بۆ فرۆشتن لە بازاڕەكاندا، بۆیە ئەم وەبەرهێنانە لەوانەیە هیچ شتێكی زیادە نەخاتە سەر بەرهەمهێنانى نەتەوەیی.
چەند ڕێگایەكى ناڕاستەوخۆی وەبەرهێنان هەن لە دەرامەتە نەتەوەییەكان وەك بنیادنانى دەزگا بۆ ئاودانى زەویەكان كە دەبێتە هۆی چاككردنى زەویە كشتوكاڵییەكانى وڵات كە ئەمەش خۆی لەخۆیدا بەرهەمداریی بۆ هەر دۆنمێك زیاتر دەكات، جا بۆ نموونە ئەگەر توانرا بۆ (100) هكتار زەوى كشتوكاڵی كە هەمان بڕی بەرهەمی (200) هكتار زەوی دێمەكار (كە پشت بە باران دەبەستێ) بدات بەدەستەوە، كەواتە بنیادنانى مەكینەش بۆ ئاودانى زەوییە كشتوكاڵییەكان وا دەكات كە بڕی بەرهەمی ئەو زەویانەى كە دێمەكار نین دووهێندە بێ. بەهەمان رێگاش دەتوانرێ بەرهەمدارى زەویە كشتوكاڵییەكان زیاد بكرى ئەگەر بێت و دەرمانى لەناوبردنى مێرووە زیانبەخشەكان بەكار بهێنرى ، هەموو ئەو جۆرە وەبەرهێنانانە ئەو رێگاو پێناوە ماددیانە دەنوێنن بۆ چاك كردنى شێوەى زەوییەكان كەخۆی لەخۆیدا دەبێتە زیادكردنى بەرهەمدارى زەوى بەشێوەیەكی پۆزەتیڤانە.
2.	وەبەرهێنانى سەرمایەى مرۆڤى :
وەبەرهێنان لەسەرمایەى مرۆڤدا بۆی هەیە ببێتە چاكتركردنى هەڵسوڕاندنى كارگێڕى بەرهەمى هێزی كارگەر، دەتوانێ هەمان كاریگەرى یاخود زیاتریش ببینێ ئەگەر ژمارەیەكی ترى زۆرترى ئاسایی تاكەكان بەكار بهێنرێن لە كردارى بەرهەمهێناندا.
  فێركردن و مەشق پێدانى تاكەكان بۆ كارامەیى و شارەزایى دەبێتە هۆی زیاتر كردنى لێهاتوویی تاكەكەس بۆ مامەڵە كردن لەگەڵ وەبەرهێنانە راستەوخۆكان لە ئامرازو ئامێرەكان و شێوەكانی لەوجۆرە، هەروەها مەشق پێدانى مامۆستاو وانەبێژە بەتواناكان لەگەڵ بوونى سەرچاوە و كتێبى جۆراوجۆرى ئابوورى بۆی هەیە كاریگەرى گەورەیان هەبێ لە چۆنایەتی و رابەرایەتی تاكەكان بۆ هاوبەشیكردن لەزیادكردنى بەرهەمهێناندا، وەبەرهێنان لە دەرامەتە مرۆییەكان و رەخساندنى سەرمایەكی مرۆیی لێهاتوو هەمان كاریگەرى هەیە وەك زیادكردنى چۆنایەتی و بەرهەمدارى دەرامەتە رەخساوەكان (ئاودانى زەویەكان و بەكارهێنانی دەرمانى لەناوبردنى مێروو)، بەڵام ئەو خاسیەتە گرنگەى كە ناتوانرى وازى لێ بهێنرى و پەیوەندی بەدەست نیشانكردن لەنێوان دوو شتدا هەیە (واتە لەنێوان بەكاربردن لە ئێستاو بەكاربردن لە ئاییندە)، كورتەكەشی واز هێنانە لە شتێك كە (وەبەرهێنان) زیاد دەكات بۆ ئەوەى لە ئاییندەدا بەرهەمی زیاتر گڵ بداتەوە.
  وەبەرهێنان لەسەرمایەى مرۆڤیدا پێویستیەكی حەتمییە بۆ ئەو وڵاتە دواكەوتووانەى كە ئابوورییەكانیان ئاراستەى پەرەپێدانێكی ئامانج بۆ داڕێژراو دەكەن.
3.	رەگەزى تەكنەلۆژیا:
پێشكەوتنى تەكنەلۆژى بەگرنگترین ئەو هۆكارانە دادەنرێت كە پەرەپێدانى ئابوورى پێ دەبوژێتەوەو چەندایەتى بەرهەمی پێ زیاد دەكرى ، بە واتایەكی تر پێشكەوتنی تەكنەلۆژی یارمەتى بەكارهێنانى رێگاو ئامرازە نوێیەكان و ئابوورییەكان دەدات بۆ ڕاپەڕاندنى پرۆژە سوودبەخشەكانى پەرەپێدان. كەواتە پێشكەوتنی تەكنەلۆژی دەتوانرى وا بەكار بهێنرى كە بەرهەمدارى پێ بەرزبكرێتەوە لە پیشەسازییە بەكارهاتووەكان لە وڵاتە دواكەوتووەكاندا.

بیردۆزەكانى پەرەپێدان و پەرەسەندنی ئابوورى: 
هزرى كلاسیكى (ئابوورى كۆن) لەسەر بنەڕەتى سیستەمى ئابوورى لیبراڵی وەستاوە، كە تیایدا موڵكایەتی تایبەتى تاكەكان و، بازاڕی ركابەرایەتی ئازادو، بوونى حاڵەتى بەكارخستنی تەواوى دەرامەتەكان خۆی دەسەپێنێت، ئەم هزرە (بیرە) كلاسیكیەش بڵاوبوونەوەیەكى گەورەى بەخۆیەوە بینی لەكاتى شۆڕشی پیشەسازى لە ئەوروپادا لەبارودۆخێكدا كە سەپاندنى ئەم هزرەى تێدا هاتەدی‌و شانبەشانی ئەم گۆڕانكاریانە دەڕۆیشت كە لەگەڵ واقعی ئابوورى ئەوێ دا روویاندا.
پاش شۆڕشی پیشەسازى ، هزرى كلاسیكی رووى كردە دۆزینەوەى هۆكارە شاراوەكانى پشتەوەى پەرەسەندن بۆ ماوەیەكی درێژخایەن لە داهاتى نەتەوەیی، لەهەمان كاتدا شیكردنەوەى كەرتى (بەشی) ئابووریشیان لەبەرچاو گرت، چونكە شیكردنەوەى داهات لەسەر ئاستی داهاتى هەمووەكی یان فەرامۆش كردبوو، كلاسیكەكان باوەڕیان بە دابەشكردنى ڕێژەیى داهات هەیە بۆ (كرێ و موڵكانەو سوو) چونكە كاریگەرى گرنگى هەیە لەسەر كردارى پەرەسەندن، بەهەمان شێوەش بەرهەمهێنانى نەتەوەیی دابەش دەبێت لەنێوان بەرهەمهێنانى پیشەسازى و كشتوكاڵیی، گرنگیدانى كلاسیكەكان (ئابووریناسە كۆنەكان) جەخت لەسەر شیكردنەوە ئابوورییەكان دەكەن كە پەیوەندی هەیە پاڵپێوەنانى ڕەوڕەوى ئابورى بەرەو پەرەسەندن.

لە زاناكانى قوتابخانەى كلاسیكی كە گرنگیان بەبابەتى بەرەوپەرەسەندن داوە لە رێگاى توێژینەوەكانیان، ئەمانەن:
1.	ئادەم سمپ:
(سمپ) پێیوایە كە پەرەسەندن بەشێوەیەكی كەڵەكە سەندوو دێتەدی لەمیانەى پسپۆربوون و كاردابەش كردنەوە، كە بەهۆیەوە دەتوانرى داهێنان و بەرهەمدارى كرێكار لە ئابووری دا بەگشتی زیاد بكرێ، بۆ ئەوەى ئەمەش بێتە دی پێویستە چەند مەرجێك بڕەخسێنرێت وەك سەرمایە و بازاڕ.
فراوانكردنى پێكهێنانى سەرمایەش كارێكی پێویستە بۆ ئەوەى دەرگا واڵا بكات لە بەردەم پسپۆربوون و كار دابەشكردن، جا بۆ ئەوەى سەرمایەش پێك بێت پێویست دەكات كە پاشەكەوتكردن رووەو وەبەرهێنان ئاراستە بكرێ كە ئەمەش خۆی لەخۆی دا دەبێتە زیادكردنى بەرهەم و داهات و ئاڵوگۆڕ، پاشانیش زیادبوونى پاشەكەوت و پێكهێنانى سەرمایە.
بازاڕیش بەلاى (سمپ)ەوە كارێكی هاوشانى پسپۆربوون و كاردابەشكردنە، چونكە قەبارەى بازاڕ رێگا خۆش دەكات بۆ زیادكردنى پلەى پسپۆڕسازى و كاردابەش كردنەوە لەرێگاى زیادكردنى بەرهەم و فراوانكردنى گۆڕینەوە لەسەر هەردوو ئاستی ناوخۆیی و جیهانی دا.



2.	دیڤید ڕیكاردۆ:
(ڕیكاردۆ) كشتوكاڵ بە كەرتە پێشەنگەكانى ئابوورى نەتەوەیی دادەنێت، چونكە دەبێتە هۆی رەخساندنى ئاساییشی خۆراك بۆ دانیشتوان، كشتوكاڵیش بەلاى (ریكاردۆ) دەچێتە ژێر بارى یاسای سوود داكشان كە كار دەكاتە سەر ڕێژەى بەرهەم و سوو.
(ریكاردۆ) كردارى پەرەسەندن شی دەكاتەوە لە رێگاى دابەشكردنى كۆمەڵگە بۆ سێ كۆمەڵەی سەرەكی و ئەو پەیوەندیەى كە دروست دەبێ لە ئەنجامى دابەشبوونى ڕێژەیی داهات بەسەر ئەم كۆمەڵانە كە خۆی لە (سەرمایەدارەكان و كاركەران و خاوەن زەوییەكان) دەبینێتەوە.
لەژێر رۆشنایی ئەم دابەشبوونەدا،(ریكاردۆ) لەدابەشكردنى داهات بۆ بەشە سەرەكیەكان دەكۆڵێتەوە كە ئەویش ئەو دەسهاتانەیە كە ئەم كۆمەڵانە بەدەستی دێنن، وئەم گەشەسەندنەش كە لە هەر یەكێكیاندا روودەدات ئەوا دەستنیشانى كردارى پەرەسەندنەكە دەكات، ئەم دەسهاتانەش بریتین لەو (كرێیانەى كە دەدرێن بەكاركەران و موڵكانە كە خاوەن زەویەكان وەری دەگرن و، ئەو سووەى كە سەرمایەداران دەستیان دەكەوێ) بەهۆى هاوبەشی كردنیان لە پارەداركردنى كردارى بەرهەمهێناندا.
موڵكانەو سوو بەشێوەیەكی سەرەكى بە دەسهاتى پوخت دادەنرێن و سەرچاوەیەكی گرنگن لە كردارى پێكهێنانى سەرمایەدا كە هاوبەشە لە كردارى پەرەسەندن دا، هۆیەكەشی ئەوەیە كە ئەم شێوازە هەر بەتەنها تواناى پاشەكەوت كردنى هەیە لەرێگاى دووبارە وەبەرهێنانەوەی سوو بە ئامانجی بەدەستهێنانى زۆرترین بڕی سوو، سوو لەرێگاى كردارى ڕكابەرایەتى دا رووەو كەمبووەنەوە دەچێ و لەوانەیە ئابووریش رووەو 
وەستاوى بچێ بەهۆی نزمبوونەوەى بەشە ڕێژەیی سوو و زیادبوونى بەشە ڕێژەیی هەریەك لە موڵكانەو كرێی داهات.

3.	جۆزێف شۆمپێتەر:
بیردۆزەكەى (شۆمپێتەر) لە پەرەپێدانى ئابووریدا بەشێوەیەكی سەرەكى پشت بە رۆڵی (رێكخەر) دەبەستێ كە دەتوانى ببێتە پاڵنەرى ڕەوڕەوەی پەرەسەندن بۆ پێشەوە لەرێگاى نوێكردنەوە، نوێكردنەوەش بەلاى ئەم ئابووریناسەوە بریتییە لە:
1.	هێنانەناوەوەى جۆرى تازەى شمەك.
2.	هێنانەناوەوەى شێوازى تازە بۆ بەرهەمهێنان.
3.	كردنەوەى بازاڕی تازە بۆ ساغكردنەوەى شمەكەكان.
4.	كردنەوەى سەرچاوەى تازە بۆ كەرەستە سەرەتاییەكان.
5.	رەخساندنى قۆرخكارى (مۆنۆپۆل) یان شكاندنى ئەو قۆرخكاریەى كە دەستی گرتبوو بەسەر بازاڕدا.
بەپێی ئەم بیردۆزە، (رێكخەر كەسێكی بەرچاو و راهاتوو نییەو ئامانجیشی بەدەست خستنی قازانج نییە، بەڵكو پاڵنەرى دەروونى دیارى كراوى هەیە وەك خۆتەرخانكردنى بۆ ركابەرایەتی و حەز لە داهێنان و، كار دەكات بۆ سەركەوتن نەك بۆ ئەوەى لەبەرهەمی ئەو سەركەوتنە بخوات، بەڵكو سەركەوتن هەر بەتەنها بۆ خۆی).
كردارى پەرەپێدان لاى شۆمپێتەر لەشێوەى شەپۆڵی نارێك و پێك روودەدات، چونكە ئابوورى سەرمایەدارى تووشی بارگۆڕانى ئابوورى دەبێت كە هەندى كات لە برەوسەندن دایە هەندێ كاتى تریش وەستاوى و بێ بازاڕى ئابوورى بەدواوە دێت، هاوكات ئەم شەپۆڵانە داهێنانى تازەى لەتەكدایە بەرەو بوژانەوە و برەوسەندن كە ئەمەش خۆی لەخۆی دا دەبێتە هۆی بەرزكردنەوەى داهاتى نەتەوەیی و تاكەكەسی.
بیردۆزى شۆمپێتەر پشت بە كۆمەڵە ئەگەرێك دەبەستێت، گرنگترینییان:
1.	بوونى كێبڕكێیەكى تەواو.
2.	بارى بەكارخستنی تەواوەتى.
3.	كردارى پارەداركردنى پەرەسەندن لەرێگاى پشتگیرى بانكەكانەوە.

پەرەپێدانى هەرلەخۆوە (التنمیە التلقائیە):
ئادەم سمپ كە یەكێكە لە زانایانى قوتابخانەى كلاسیك بە پێشەنگی ئەوانە دادەنرێت كە بانگهێشتی (پەرەپێدانى هەر لەخۆوە) دەكەن ئەویش لەژێر رۆشنایی دەست وەرنەدانى دەوڵەت لە چالاكییە ئابوورییەكان، پەرەپێدانى ئابووریش بەپێی رای (سمپ) كاتێ روودەدات كە ئەگەر تاكەكان كارى ئابوورى ئازادیان بۆ بڕەخسێ، جا لەبەر ئەوەى تاكەكان بەشێوەیەكی ژیرانە رەفتار دەكەن و لەرێگاى جموجۆڵە ئابوورییەكانیشیان تا بكرێ هەوڵی بەدیهێنانى ئەوپەڕی قازانج دەدەن بە كەمترین تێچوون كەبەشێوەیەكی هەرلەخۆوە بێتە دى، وەك ئەوەى كە دەستێكی شاراوە هەبێ لە پاڵنانى ڕەوڕەوەى ئابوورییەكە بۆ خولانەوە تا بەم شێوەیە گەیشتووە، ئەم بەرژەوەندییە كەسێتییەش لەیەك كاتدا لەگەڵ ئەو بەرژەوەندییە گشتییەدا دێتە دی كە دەوڵەت هەوڵی هێنانەدی بۆ دەدات.
بیرۆكەى (دەستى شاراوە) برەوى پێ درا لە لایەن گەورە سیاستمەداران و بیرمەندەكان بە تایبەتى لەنیوەى دووەمی سەدەى هەژدەهەم لە ئەوروپا، سەركەوتنێكی بەرچاویشی بەدەست هێنا لەگەشەپێدان و بووژانەوەى سیستەمی سەرمایەدارى ، وبەردەوامیش بوو تاكو قەیرانە ئابووریەكەى ماوەى نێوان 1929 – 1932 ودەركەوتنی بیروبۆچوونەكانى ئابووریناس (كینز) كە داواى دەست خستنە ناوەوەى دەوڵەتى دەكرد لەپاڵ دەستپێشخەرى تاكەكەسی بۆ بەردەوامى پەرەسەندنى ئابوورى .
پەرەپێدانى هەرلەخۆوە لە ئابوورییە دواكەوتوەكاندا قورسە ئەگەر مەحاڵیش نەبێت بەهۆی ئەو كۆسپە ئابوورى و كۆمەڵایەتى و رامیاریانەى كە پێشتر ئاماژەمان پێی كرد، بەڵام پەرەپێدانى هەر لە خۆوە گونجاوە بۆ ئابووریە پێشكەوتوەكان بەهۆی چەند هۆكارێك كە پەیوەندیان بە سیستەمى ڕامیارى وئابوورى وكۆمەڵایەتیەوە هەیە كە گەلانی ئەم ناوچە جوگرافیەی جیهان هەیانە.
پلاندانانى ئابوورى Economic Planning
چەمكى پلاندانانى ئابووری:
بەگشتی جیاوازى هەیە لە ڕا وبۆچوونەكان دەربارەى پێناسەیەكى ووردی پلاندانان،چونكە ئابووریناسانى پەرەپێدان وپلاندانان پەنادەبەنە بەر پێوەرى جۆرا وجۆر بۆ شیكردنەوەى پلاندانان بەهۆی هەندێ كاری پەیوەستە بە ئامانج لە بەكارهێنانى ڕێگاى پلاندانان و سیستەمى باوی ئابوورى لە وڵاتەكەدا،هەندێ لەوانە پلاندانانی ئابوورى بەم شێوەیەپێناسە دەكەن:
(شێوازێكى زانستییە كە بە هۆیەوە دەوڵەت دەست لە چالاكی ئابوورى وەردەدات بە ئامانجی خستنەگەڕ و رەخساندنی دەرامەتی مرۆڤی و دارایی و ماددی لە پێناو ڕاپەراندنی بڕێكی دیاریكراو لە وەبەرهێنانە بەرهەمدارەكان و ئاراستەكردنیان بۆ هێنانەدى خێراترین پەرەسەندنى ئابوورى لە داهاتى نەتەوەیى) .
ئەمەش لە سەر بنەماى هێنانەدی هاوسەنگی وگونجاندن لە نێوان بەرهەم وپێداویستی وپاشانیش بەكاربردن كە لە كۆتاییدا دەبنە هۆی زیاد بوونى ناوەندی داهاتی تاكە كەس و ڕووبەڕووبونەوەى پێداویستییە كۆمەڵایەتییەكان بە پێی سیستەمی بژاردە لە كارە هەرە پێشەكاندا.

مەرجەكانى پلاندانانى ئابوورى: 
پلاندانانى ئابوورى پێویستە لە سەر كۆمەڵێك بنەماو بیروباوەڕ و مەرج دابنرێ كە دەتوانرێ لە مانە كورت بكرێنەوە:

1-سەرتاپاگیری (سەرتاسەرى):
پێویستە پلانی ئابووری سەرتاپاگیر و بەیەكەوە بەستراو بێت، بە لە بەر چاوگرتنی چالاكییە ئابوورییەكان لە كەرتەكانی تردا، چونكە هەر چالاكییەك لەم چالاكییانە كاریگەری راستەوخۆی هەیە لە سەر چالاكییەكانی تردا، بەمەش پلانی ئابووری سەركەوتن مسۆگەر ناكات، ئەگەر شێوازی سەرتاپاگیری لە لێكدانەوەكانی خۆیدا نەگرێتەبەر، چونكە بەمانا فراوانەكەی رێگای نموونەیی دەنوێنێ لە ئاراستەكردنی ئابووری هەمووەكیدا.
 
2- ڕیالیزمی (واقیع بینی):
پێویستە پلانى ئابوورى لەگەلأ واقعى ئابوورى دەوڵەتدا بگونجێ بە شێوەیەك كە ئامانج و هیوا خواستراوەكانی پلانەكە گونجاو بێت لەگەلأ ئەو واقیعەی كە هەیە، لە هەمانكاتدا توانا بەرجەستەكراوەكان و ئەو كۆسپانەش كە دەبنە رێگر لە بەردەم جێبەجێكردنی پلانەكەدا لە بەر چاو بگیرێن.
3-هەماهەنگی (گونجاندن):
پلانى ئابوورى پێویستی بە سەرەتای هەماهەنگی(گونجاندن)هەیە لە سەر ئاستی ئامانجەكانی پلانەكە و ئەو شێوازانەی كە پێویستن بۆ هێنانەدی ئەو ئامانجانە، پێویستە هیچ دژە بۆچوونێك نەبێ لەنێوان ئامانجەكان هەندێكیان لەگەڵ هەندێكی تردا، لە هەمانكاتدا لەگەڵ شێوازەكانیش، وسەبارەت بەئامانجەكان و شێوازە جۆراوجۆرەكانی هێنانەدی ئەم ئامانجەش هەر بەم جۆرەیە، بۆیە هەماهەنگی(گونجاندن) بە بڕبڕەی پشتی پلان دادەنرێت وبە ئاسانی جێبەجێكردنیشى هەر بۆ ئەو دەگەڕێتەوە، بێ ئەوەی كۆسپ و تەگەرەی بێتە پێش.
4-مەركەزیەتى پلاندانان و نا مەركەزیەتى جێبەجێكردنى: 
مەركەزیەتى پلاندانان واتا بوونى دەزگایەكی ناوەندی كە هەڵسێ بە دەركردنی بڕیارە بنەڕەتییەكان بۆ دانانی پلانەكە، و ئەم بڕیارانەش پەیوەستتن بە شێوازی بەكارهێنانى دەرامەتە ڕەخساوەكان (بەردەستەكان) وگونجاندنیان و كاریگەرییان لە گۆڕانە ئابوورییەكان بە هەماهەنگی لەنێوان پلانە جۆربەجۆرەكانی یەكە بەرهەمهێنەكان، بەڵام نامەركەزى جێبەجێكردن واتا دەسەڵاتی مەركەزیش تا ڕادەیەكەكی زۆر بوار دەڕەخسێنێ بۆ یەكە بەرهەمهێنەكان كە بە سەربەستانە بەشداری بكەن لە داڕشتن و جێبەجێكردنی پلاندانەكەدا، بڕیاری ستراتیژی بۆ دەسەڵاتی دەزگای مەركەزی دەگەڕێتەوە، چونكە خاوەنی ئەو كادیرە تەكنیكیانەن كە شارەزاییەكی تەواویان لەمەڕ بارودۆخی ئابووری نەتەوەیی و پێویستییەكانی پلانەكەدا هەیە.
5-نەرمی نواندن لە پلاندا:
پلانى ئابوورى پێویستە نەرم و نیانی تیا بنوێنرێ بۆ ئەوەى بتوانى ئامانجە دەستنیشان كراوەكان بێنێتە دی و بواریش بڕەخسێنێ بۆ سەرپەرشتیارانى پلاندانانەكە بۆ ئەوەى بەدەم گۆڕانكارییە لە ناكاوەكانەوە بچن كە لەوانەیە لەكاتى جێبەجێكردنى پلانەكەدا رووبدات و لەوانەیە ببێتە بەربەست لەبەردەم جێبەجێ نەَكردنى بەباشترین شێوە.
بۆ نموونە لەكاتى روودانى كارەساتە سروشتی و جەنگە كتوپڕەكاندا ئیتر دەرامەتە پێویستیەكانى پلانەكە لەكورتى دەدەن(كەم دەبنەوە)، هەر بۆیە وا چاكە پلانى ساڵانە دابڕێژرێت كە بەهۆیەوە دەتوانرێ ئەو گۆڕانكارى و دەستكارى كردنانەى كە پێویستن ئەنجام بدرێن بۆ ئەوەى پلانەكە هاوشانى ئەم بارودۆخە نائاساییە بڕوات و لەگەڵیدا بگونجێت.
6- پابەندبوون:
پابەندبوون یەكێكە لە نیشانە سەرەكیەكانى پلاندانان، بۆ دڵنیابوونیش لەسەركەوتنى پلانى ئابووریدا پێویستە هەموو تاكەكانى كۆمەڵگە(بێ جیاوازى) پابەند بن بە سەرەتاكانى پلان و هاوكارى و بەشداریكردن لە كردارى سەرخستنیدا، چونكە ئامانجەكەى هێنانە دی ئامانجەكانى بەرژەوەندی گشتییە.

7-بەردەوامیەتى: 
كاتێ پلانی ئابوورى دەچێتە قاڵبی جێبەجێكردنەوە پێویستی بە بەدواداچوون و توێژینەوەى بۆ بكرێ بۆ دڵنیابوون لە بوونى ئەو مەرجانەى كە پێویستن بۆ لەكارنەكەوتن و نەپچڕانى بەردەوامییەكەى تا دەگاتە ئەو ئامانجەى كە بڕیارى بۆ دراوە، چونكە پلان پەیوەندییەكى توندوتۆڵی بە فاكتەرى كات هەیە، جا بۆیە پلانە ماوە درێژخایەنەكان پێویستیان بە پلانى تەواوكەرى ماوەكورت خایەن و ماوە مام ناوەند هەیە بۆ مسۆگەر بوون و دڵنیابوون لە نەرم نواندنى پلانەكە، بەمەش دەتوانرێ بەدواداچوون بۆ چۆنێتی بەڕێوەچوونى پلانەكەو كۆمەك كردنى بەو دەرامەتانەى كە لێ بڕاوە.
8-بەدواداچوون:
ئەو دەسەڵاتدارانەى كە سەرپەرشتی پلانى ئابوورى دەكەن پێویستە لەسەریان دەستوورێك داڕێژن بۆ ئەوەى لەوە دڵنیابن كە ئەم پلانە بەپێی ئەو رێسایانەى كە نەخشەی بۆ كێشراوە دەڕوات بەڕێوە، پاشانیش بۆ هەڵوەستەكردن لەوەى تا چەند ئامانجە خوازراوەكان و ئەوانەشی كە هەوڵی هێنانەدى بۆ دەدرێت هاتونەتە دی. ئەم بەدواداچوونەش بەدرێژایی ماوەى تێپەڕبوونى پلانە ئابووریەكە بەردەوام دەبێت.

ئامانجەكانى پلاندانانی ئابوورى:
لەگەڵ دەست پێكردن بە داڕشتنی پلان پێویست دەكات ئەو ئامانجانەش دەست نیشان بكرێن كە پلانەكەى لەپێناودا دادەڕێژرێت كە ئەمەش خۆی لەخۆیدا ئامانجە هەرە گرنگەكان لەپێشەوە دادەنێ و پاشانیش ئامانجى ئابووری تر بەهەمان رێچكە بەدوایەوە دێن، لەوانەشە بایەخەكە (بۆ زیادكردنى داهاتى نەتەوەیی و هێنانەدی یەكسانی بێت لە دابەشكردنى بەسەر ئەندامانى كۆمەڵگەدا، یاخود نزمكردنەوەى بێكارى بۆ ڕێژەیەكی شیاو لەگەڵ پارێزگارى لە سەقامگیرى ئاستی گشتی نرخ لە وڵاتدا).
پاش دەستنیشانكردنى ئامانجەكان بەپێی ئەو رێچكەیەى پلانەكەى بۆ داڕێژراوە، ئیتر داڕشتنی ئامانجە ئابوورییەكانى كە بریتین لە ڕادەى پەرەسەندنى ئارەزوومەندانەو پێشتر ئامادەكراو لە لایەن ئەنجومەنى پلاندانانەوە دەست پێ دەكات، جا ئەگەر ڕاى شارەزایانى بریتی بێت لە زیادكردنى ناوەندى داهاتى تاكەكەس وەك ئامانجێكی پێشووتر، ئەوا بێگومان دەبێ داڕشتنی بڕی پەرەسەندنى بەدواوە بێت، لەوانەشە ساڵانە 3% بێت (وەك نموونە).
ئامانجەكانیش رۆڵی ستراتیژییان هەیە، چونكە بەو رێگایەوە ئامرازەكانى ڕامیارى ئابوورى دەست نیشان دەكرێت (جا نەختینەیی یان دارایی بێت) لە لایەن دەسەڵاتدارانەوە، هەروەها دەرامەتى پێویستیش تەرخان دەكرێت بۆ گەیشتن بە ئامانجە پلان بۆ داڕێژراوەكان.

قۆناغەكانى جێبەجێ كردنى پلان:
هەروەك روون و ئاشكرایە كە ئامانجی سەرەكی پلاندانانى ئابوورى بریتییە لە گواستنەوەى جۆراوجۆرێتی ئابوورییەوە لەوبارەى كە ئێستا تیایدایە بۆ بارێكی ئابوورى زیاتر فرەهاتى (خۆشگوزەرانى) بەستراو بەو ئامانجانەى كە لە كۆتایی ماوەى پلانەكەدا دێنەدی.
لە گرنگترین ئەو هۆكارانەش كە بەتەواوەتى كاریگەریان هەیە لە جێبەجێكردنى پلاندا: (هۆكارە دەرەكیەكان وەك شەڕو جەنگ و كارەساتە سروشتییەكان، وهۆكارە ناوخۆییەكان وەك قورس وگرانى هەڵبژاردنی شێوازەكان و بەستنەوەیان بە جۆراوجۆرێتی ئامانجەكان، لەگەڵ بوونى ڕەهەندی كاتى پێویست بۆ تەواوكردنى پلانەكە).

كۆكردنەوەى زانیارییەكان:
ئەنجومەنى پلاندانان ستراتیژیەتێكى تایبەتی هەیە بۆ ئامادەكردنى پلان كە هەر لەژێر رۆشنایی ئەوەشەوە پلانەكە دەچێتە قاڵبی جێبەجێكردنەوە، جا لەكۆى ئەو ستراتیژیانەو بۆ جێبەجێكردنى پلانى ئابوورى بەباشترین شێوە ئەوەیە كە: لەسەر ئەنجومەنى پلاندانانەكە لەرووی مەیدانییەوە هەڵسێ بە پێوانەكردنى دەرامەتە رەخساوەكانى وڵات و، پێشكەشكردنى ئەو لێكۆڵینەوەو توێژینەوانەى كە بنەما زانستییەكان دەڕەخسێنن بۆ بڕیارەكانى ئەنجومەنى پلاندانان، یەكێ لەو كارانەش كە دەكەوێتە ئەستۆى ئەستۆى ئەنجوومەنى پلاندانان(یاخود دەستەى پلاندانان) بریتییە لە ئامادەكردنى ئەو روونكردنەوانەى كە واقعی ئابوورى دەگرێتە خۆی لەڕووى دابەشبوونى دیمۆگرافی و هێزى كاركەر و بەرهەم و داهات و گۆڕانكارییە ئابوورییە هەمووەكییەكانى تر، ئەم روونكردنەوانەش لەوپەڕی گرنگیدان، چونكە سەركەوتنی پلانەكە لەسەر ڕادەى راست و دروستی ئەو روونكردنەوانە وەستاوە.
ئەمە جگە لەوەى كە ئەنجومەنى پلاندانان ستراتیژیەتێكی تایبەتى پیادە دەكات بۆ ئامادەكردنى پلانەكە بۆ ئەوەى بچێتە قاڵبی جێبەجێكردنەوە، جا لە كۆی گرنگترین ئەم ستراتیژیانە:

ستراتیژییەكانى پلاندانان:
1-داڕشتنى ئامانج:
دواى ئەوەى لەڕووی مەیدانییەوە پێوانەیەكی وردی دەرامەتە ئابوورییەكانى نەتەوەیی كرا، ئیتر ئەنجومەنى پلاندانان لەژێر رۆشنایی ستراتیژیەتی پەرەپێدانى مەودا دووردا ئامانجە ئابوورییە هەمووەكییەكان دەستنیشان دەكات بەلەبەرچاوگرتنی نەبوونى دژە بۆچوونی ئامانجەكانى هەندێكیان بەهەندێكی تریانەوە، جا بۆ نموونە سەقامگیرى ئاستی گشتی نرخ لەوانەیە یەك نەگرێتەوە لەگەڵ ئامانجی ئاستێكی نزمى بێكارى، پاش لێكۆڵینەوەى ئەگەرەكان ئیتر ئەنجومەنى پلاندانان ستراتیژیەكەی خۆی دەخاتە بەردەم دەسەڵاتدارانى باڵا بە مەبەستی لێكۆڵینەوەو چەسپاندنى پلانەكە.
2- لێكۆڵینەوەو شیكردنەوەى چوارچێوەى دەستپێكى (سەرەتایی) پلان:
پاش دەستنیشانكردنى ئامانجە سەرەتایی و یەكەمینەكان لەلایەن دەسەڵاتدارانى باڵاوە، ئیتر ئەنجومەنى پلاندانان هەڵدەستێ بە قاڵب گرتنی ئامانجەكان ئەویش لەڕێگای وەرگێڕانى بۆ نیشانە ماددیەكان كە هەر لەسەر ئەم بنەڕەتەوە كاروانى ئابوورى بەرەو پەرەسەندن دەبات.
نیشانە ئابوورییەكانیش لەم قۆناغەدا زیاتر روون وئاشكراترن، بۆ نموونە زیادكردنى داهاتى نەتەوە پێویستی بە پەرەسەندنى پێكهێنەرەكانیەوە هەیە كە بریتین لە زیادكردنى شمەك بەهەموو شێوكانى و كارگوزاریش بەهەموو جۆرەكانى ، پاش دەستنیشانكردنى ئامانجە دەستپێكە ماددیەكان ئیتر ئەنجومەنى پلاندانانیش هەڵدەستێ بە داڕشتنی ئامانجەكانى بەرهەمهێنان و وەبەرهێنان بۆ پیشەسازییە پێشەنگەكان لە ئابووریدا.
ئامانجە دەستپێكە ماددیەكان سیمایەكی ئاراستەكراوى هەیە كە لەسەرى دەڕوات، ولەوانەیە وا پێویست بكات كە نیشانە ئابوورییەكان دەستكارى بكرێن كە خۆی لەخۆیدا بەستراوە بە ڕادەی دەنگەوەهاتنی تواناو هێزە ڕەخساوەكان لە ئابوورى دا وەك پێویستییەكانى پلاندانان.
3- گفتوگۆكردنى پلان:
دواى تەواوبوونى دەسپێكى پلانەكە، ئیتر دەستەى ناوەندی پلاندانان پلانەكە دەخاتە بەردەم ئاستی وەزارەتەكانەوە بەمەبەستی گفتوگۆكردن وپیشاندانى تێبینییەكان بەشێوەی نووسراو، ئەم تێبینیانەش یارمەتیدەرن بۆ دەرخستنی پلانەكە بۆ ئەوەى زیاتر روونتر بێت لەسەر ئاستی كەرتى پەیوەندیدار، ئەم كردارەش لەیەك كاتدا لەسەر ئاستی وەزارەتەكانەوە بۆ ئاستەكانى پرۆژەكانى بەرهەمهێنانى هەر كەرتێك بەڕێوە دەچێ.
لەلایەن خۆیانەوە پرۆژەكانى بەرهەمهێنان ڕاى خۆیان بەشێوەیەكی ڕوونتر دەربارەى پلانەكە ودەربارەى هەموو پێویستییە دارایی و دەرامەتەكان و سەرچاوەكانیان دەردەبڕن، ئەمە جگە لە دانانی بازاڕی ناوخۆ و دەرەكی لەلایەنی خواستەوە لەسەر بەرووبوومە دروستكراوەكان. پلانی ئابوورى لەپاڵ دەستكارى و پێشنیارەكان جارێكی تر رێگا دەگرێتە بەر لە ئاستی پرۆژەكانەوە بۆ كەرتە پەیوەندیدارەكان و لەوێشەوە بۆ وەزارەتە پسپۆڕكارەكان بۆ ئەوەى ئەویش لەلایەن خۆیەوە جارێكی تر بگاتەوە دەستەى پلاندانانى ناوەندی كە ئەمەش هەڵدەستێ بە كردارى هەماهەنگی لەنێوان ئامانجە جۆراوجۆرەكانى كەرتەكان و پاشانیش داڕشتنی پلانەكە بەتەواوەتى لەهەموو لایەنێكەوە.
4-قۆناغی جێبەجێكردنى پلان:
دواى ئەوەى كە پلانى ئابوورییەكە تەواو كراو ئامادەبوو بۆ جێبەجێكردن، ئیتر دەستەى پلاندانانى ناوەندی هەڵدەستێ بەبەرزكردنەوەى دۆسیەى(فایلى) پلانەكە بۆ سەركردایەتى ڕامیارى دواى بەدەستهێنانى ڕەزامەندی، ئیتر پلانەكە دەخرێتە بەردەم دەسەڵاتی یاسادانان بۆ ئەوەى گفتوگۆى لەسەر بكرى ، پاشانیش یاسایەكى بۆ دەردەكات(یاسای پلان) بۆ ئەوەى ئامادەبێت بۆ جێبەجێكردن.

شێوازەكانى پلاندانان وگرنگییەكەی:
بۆ جێبەجێكردنى پلانى ئابوورى تا بكرێ بە كەمترین تێچوون و لەچوارچێوەى ماوەو كاتێكی دیاریكراودا، شارەزایانی پلاندانان پەنایان بردە بەر پیادەكردنى شێوازەكانى چەندایەتى بۆ نەخشەكێشانى باشترین رێگا تا بەهۆیەوە بگەنە هێنانەدی ئامانجە ئاوات خوازراوەكان بە لەبەرچاوگرتنی هاوسەنگی گشتی ئابوورى ، وە لە گرنگترین ئەم شێوازانەش:
1-حیسابە نەتەوەییەكان.
2-بوجە ئابوورییەكان.
3-نموونە ئابوورییەكان .
 

پرسیارەكانى بەشى چوارەم

1.	دواكەوتوونى ئابوورى چییە؟
2.	Todaro چۆن پێناسەى دواكەوتوویی دەكات؟
3.	خاسیەتەكانی دواكەوتویى ئابوورى چین؟
4.	چۆن دەتوانرێت كەمى سەرمایە شی بكەینەوە؟
5.	باس لە بازنە بەتاڵەكان بكە بۆ كەمى سەرمایە.
6.	بۆچى پاشەكەوتكردن دەبێتە قەیران لە وڵاتە دواكەوتووەكاندا ؟
7.	هۆكارەكانى زۆربوونى دانیشتوان چین لە وڵاتە دواكەوتووەكاندا ؟
8.	خاسیەتە دیارەكانى كەرتى كشتوكال چین لە وڵاتە دواكەوتووەكاندا ؟
9.	دیاردەى زیادبوونى خەرجى گشتى چین ؟ ئایا ئەم دیاردەیە كاریگەریەكى خراپی لە سەر ئابوورى لە لە وڵاتە دواكەوتووەكاندا هەیە ؟
10.	بێكارى دیار ( ئاشكرا ) Open Unemployment چییە ؟
11.	جیاوازى چییە لە نێوان پەرەسەندنى ئابوورى و پەرەپێدانى ئابوورى ؟
12.	پێویستییەكانى پەرەپێدانى ئابوورى باس بكە .
13.	نوێبوونەوە چییە ؟
14.	لەسەر پەرەپێدانى هەر لەخۆوە بدوێ، و چۆن لە بیرۆكەى دەستى شاراوە گەیشتووى ؟
15.	چۆن لە بیرۆكەى ئادەم سمپ گەیشتووى بۆ پەرەسەندنى ئابوورى ؟
16.	جیاوازى چییە لەنێوان بیردۆزى ڕیكاردۆ و شۆمپیتەر ؟
17.	پلاندانانى ئابوورى چییە ؟
18.	مەرجەكانى پلانى ئابوورى بنووسە ، و باسى هەموویان بكە .
19.	ئامانجى پلانى ئابوورى چییە ؟
20.	ئەو ڕێگایانە چین كە بە هۆیەوە پلانى ئابوورى پێ جێبەجێ دەكرێ؟
21.	ئامانجەكانى پلاندانانى ئابوورى چییە؟
سەرچاوەكانى بەشى چوارەم

1.	د. جلال محمد علی احمد ، التنمیە الاقتصادیە ، بغداد ، 1978 .
2.	د. عبدالحمید القاچی ، دراسات فی التنمیە والتخگیگ ، القاهرە ، 1980 .
3.	د. عبدالرحمن زكی ابراهیم ، التخگیگ الاقتصادی ، الاسكندریە ، 1995 .
4.	د. عبدالغفور حسن كنعان المعماری ، نڤریات و تجارب التخگیگ الاقتصادی، الموصل ، 1993 .
5.	د. عبدالمنعم السید علی ، دور السیاسە النقدیە فی التنمیە الاقتصادیە ، القاهرە، 1975.
6.	فایز محمد علی ، قچایا التنمیە و التحرر الاقتصادی فی العالم الپالپ ، بیروت ، 1978 .
7.	د. فلیح حسن خلف ، التنمیە الاقتصادیە ، بغداد ، 1988 .
8.	د. محمد فاچل محمد عزیز قفگان ، التنمیە الاقتصادیە ، بغداد ، 1984 .
9.	د. محمود عبدالفچیل ، دراسات فی التخگیگ ، القاهرە ، 1973 .
10.	د. مهدی علی الوحید و د. هلال ادریس مجید ، مقدمە فی التنمیە و التخگیگ ، بغداد ، 1988 .
11.	افریت هاجان ، اقتصادیات التنمیە ، مركز الكتب الاردنی ، عمان ، 1988 .
12.	M. P. Todaro، “ Economic Development” ، 7th ed.، New York، 2000.
