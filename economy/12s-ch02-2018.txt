


بەشى دووەم
بازرگانى 
 TRADE 
 سەرەتا:
 پاش ئەوەى كۆمەڵگەى مرۆڤایەتى پێشكەوت و كەسەكان پسپۆڕیان وەرگرت لە بەرهەمهێنانى شمەكى دیارى كراودا دوو شت لایان دەركەوت:
یەكەمیان: بڕی شمەكێكیان بەرهەم دەهێنا كە زیاتر بوو لە پێویستی خۆیان.
دووەمیان: پێویستیان بە شمەكێكى دیكە هەبوو كە پسپۆر نەبوون لە بەرهەمهێنانیدا، لە بەر ئەمە ئەو شمەكەى لە پێویستى خۆیان زیاتر بوو بیگۆڕنەوە بەو شمەكانەى كە پێویستییان پێیەتى یان (دەگمەنە). ئەم گۆڕانەى لە پەیوەندییە ئابوورییەكانى نێوان كەسەكان ڕوویدا سەرەتاى دەركەوتنى بازرگانى بوو لە كۆمەڵگە جیاوازەكاندا.

پێناسەى بازرگانى: 
 بریتییە لە كردارى كڕین و فرۆشتنى (ئاڵوگۆڕی) شمەك و كارگوزارییەكانە كەلە ناوخۆ یان لە نێوان دەوڵەتەكان ڕوودەدات، ئەوەى بەم كارە هەڵدەستێت پێى دەوترێت (بازرگان)0

 بازرگان: ئەو كەسەیە كە بە شێوەیەكى هەمیشەیى (بەردەوام) پیشەى بازرگانى بێت جا ئەو كەسە كەسێكى ئاسایى بێت یان مەعنەوى.

بازرگانیش دابەش دەكرێت بۆ دوو بەشى سەرەكى:
1-بازرگانى ناوخۆ: مەبەست لێى كردارى ئاڵوگۆڕ (كڕین و فرۆشتن)ە كە لەناو سنوورى جوگرافى یەك دەوڵەتدا ئەنجام دەدرێت، دابەش دەكرێت بۆ دوو بەش:
أ- بازرگانى سەرجەم: ئەو كردارە ئاڵوگۆڕ كردنانەیە كە لە نێوان بازرگانەكان خۆیان دا ڕوو دەدەن و كڕین فرۆشتن تیایدا بە بڕى گەورەو زۆرە، نرخیش لە بازرگانى سەرجەم كەمترە وەك لە بازرگانى وردە.
ب- بازرگانى وردە (دانە): ئەو كردارانەیە كە لە نێوان بازرگانى وردەو بەكاربەرەكاندا ڕوو دەدات و كردارى كڕین و فرۆشتنەكەش بڕەكەى كەم و دیارى كراوە، نرخیش لە بازرگانى وردە زیاترە وەك لە بازرگانى سەرجەم هەیە.

2- بازرگانى دەرەكى: ئەو كردارى ئاڵوگۆڕ كردنانەیە كە لە سنوورە نێو دەوڵەتییەكاندا ئەنجام دەدرێت، واتە: گۆڕینەوەى شمەك و كارگوزارییە لەنێوان دەوڵەتاندا، بازرگانى دەرەكى لە سادەترین شێوەیدا بریتییە لە كردارەكانى هێنان و ناردن ، كەواتە بازرگانی دەرەكى پێك دێت لە:

یەكەم: كۆمەڵەى نێردراوەكان (export) لە دوو بەش پێكدێن:
أ‌-	نێردراوى شمەك یان نێردراوى بینراو:ئەو نێردراوە بینراون كە تاك دەتوانێ بیان بینێ وەك ئۆتۆمبێل و ئامێرو خواردەمەنى و جلوبەرگ.
  ب- نێردراوى خزمەتگوزارى یان نێردراوى نەبینراو: لەو نێردراوانە پێكدێت كە تاكەكان ناتوانن بیانبینن وەك خزمەتگوزاری گەشتوگوزار و بانكەكان و گواستنەوە و میوانخانەكان. 
دووەم: كۆمەڵەى هێنراوەكان (هاوردەكراو) (import) بەهەمان شێوە لە دوو بەش پێكدێت:
أ- هێنراوى شمەك یان هێنراوى بینراو0 
ب‌-	هێنراوى خزمەتگوزارى یان هێنراوى نەبینراو0

لەچەند رووێكەوە بازرگانى ناوخۆ لە بازرگانى دەرەكی جیاوازترە: 
 لێرەدا دەمانەوێت بەكورتى هۆكارەكانى جیاوازى نێوان بازرگانى ناوخۆو بازرگانى دەرەكى بخەینە ڕوو كە ئەمانەن :
1- بازرگانى ناوخۆ لە نێوان كەسەكان و یەكە ئابوورییەكانی ناو یەك سنوورى سیاسى (ڕامیارى ) ئەنجام دەدرێت، بەڵام بازرگانى دەرەكى لە نێوان ئەو كەس و یەكە ئابوورییانەدا ئەنجام دەدرێن كە سەر بە دەوڵەتى جۆراو جۆرن (جیاوازن).
2- كەسەكان سەر بە چەند یەكەیەكى سیاسى جیاوازن و ملكەچى كۆمەڵێك یاساو ڕێساى جۆراوجۆرن و هەر دەوڵەتێك لەو دەوڵەتانەش ڕامیارى ئابوورى تایبەت بە خۆى هەیە پەیڕەوى دەكات و دەیەوێت چەند ئامانجێكى نەتەوەیى و نیشتمانى بەدەست بهێنێت وەك بەدیهێنانى خۆشگوزەرانى ئابووری بۆ هاوڵاتیانى خۆى، لەهەمانكاتدا میرى ئەوە لەبەرچاو دەگرێت كە جیاوازى لە نێوان ئەو كەسانە نەكات كە هەڵگری هەمان رەگەزنامەى ئەو دەوڵەتەن، بەڵام سوورە لەسەر مامەڵەكردنى بیانییەكان بەشێوەیەك كە جیاوازە لەو مامەڵەیەى لەگەڵ هاوڵاتیانى خۆیدا دەیكات.
3- جیاوازى سروشتى بازاڕەكان یەكێكە لە گرنگترین ئەو هۆكارانەی كە كاریگەرییەكى ئاشكراى لەسەر سروشتى ئاڵوگۆڕى بازرگانى و جیاوازى بازاڕەكان لە نێوان دەوڵەتەكان هەیە، ئەویش خۆى لە جیاوازى حەزو ئارەزوو و تایبەتمەندی ژینگەكانیان دەبینێتەوە، ئەمەش دەبێتە هۆى سەرهەڵدانی ناچۆنییەكى لە هەڵبژاردنى شمەك و كارگوزارییەكان، سەرەڕای ناچۆنییەكی لە بوونى بەربەستە سروشتى و كارگێڕى و ڕامیارییەكان وەك دوورى جوگرافى كە دەبێتە هۆی بەرزكردنەوەی تێچوونى گواستنەوەو كارڕاپەراندنە كارگێڕییەكان كە دێتە رێگەى گواستنەوەى شمەكەكان لەرێگەى سنوورى ڕامیاری (وەك ئەو بەڵگەنامە تەندروستیانەى دەسەلمێنن كە شمەكە هێنراوەكان دوورن لە هەموو نەخۆشییەك و پیسبوونێك) یان بەربەستە ئابوورییەكانى (وەك رەسمى گومرگى) ئەمانە هەموو هۆكارن بۆ جیاكردنەوەی بازاڕەكان لە یەكترى0
4- جیاوازى یەكە نەختینەییەكان و سیستەمى بانكى لە نێوان دەوڵەتەكاندا بە هۆكارێكی جیاكردنەوەى دەوڵەتەكان دادەنرێت، هەر وڵاتێك ئامرازی دارایى و بانكى و دراوى نیشتمانى تایبەت بە خۆى هەیە كە لە وڵاتێكی دیكەی جیا دەكاتەوە، ئەمەش لە ڕێگەى خۆیەوە دەبێتە هۆى ناچۆنییەكى جیاوازى لە بازرگانى ناوخۆو دەرەكى دا، چونكە لە كاتى بوونى پەیوەندى بازرگانى لەنێوان دوو دەوڵەتدا ناچارین كردارى گۆڕینەوەى دەرەكى یان گۆڕینەوەى دراو بە دراوێكى تر ئەنجام بدەین و ئەگەرێكى گەورە هەیە كە نرخى دراو گۆڕینەوە بگۆڕێت یان سەربەستى دراو گۆڕینەوە بوەستێت ئەمەش دەبێتە هۆى ئەوەى كە بازرگانى دەرەكى تووشى مەترسى نەختینەیى بێت، كەئەمە لە بازرگانى ناوخۆدا نییە، چونكە لە سنوورى ئەو دەوڵەتەدایەو یەك دراو بەكاردێت0
5- تواناى گواستنەوەى كرێكار و سەرمایە لە ناوخۆ و دەرەكیدا جیاوازە، چونكە گواستنەوەی بنەماكانى بەرهەمهێنانى وەك كارو سەرمایە لە ئابووری نشتیمانی یان لە چوارچێوەى سنوورى جوگرافى وڵاتێك زیاتر سەربەست دەبێت، بەڵام سەربەستى گواستنەوەیان لە نێوان دەوڵەتەكاندا دیارى كراو دەبێت، ئەمەش بەهۆى ئەو گیروگرفتانەوە دەبێت كە دێتە ڕێگەیان وەك گیروگرفتى كارگێڕى و ئەو گیروگرفتانەى كە پەیوەندییان بە جیاوازى زمان و نەریت و پەیوەندییە كۆمەڵایەتییەكان و یاساكان هەیە كە ڕێگرن لەبەردەم گواستنەوەى كرێكار، سەرەڕاى ئەو تێچوونە زۆرەى كە پێویستە بۆ ئەو گواستنەوەیە لە دەوڵەتێكەوە بۆ دەوڵەتێكى تر0
 سەرمایە بەئاسانى لە دەوڵەتێكەوە بۆ دەوڵەتێكى تر ناگوێزرێتەوە، چونكە خاوەن سەرمایەكان وەبەرهێنانیان لە وڵاتەكانیان پێ باشترە لە ترسى ئەو بارگرژییە ڕامیارى و ئابوورییانەى كە لەوانەیە لە دەرەوە رووبدات، هەروەها بە ئاسانى دەتوانن سەرپەرشتى سەرمایەكانیان بكەن لە وڵاتەكانیاندا.
 
هۆیەكانى دروستبوونى بازرگانى دەرەكى: 
دوو هۆكارى سەرەكى هەیە بۆ دروستبوونى بازرگانى دەرەكى كە ئەمانەن:
1- هیچ دەوڵەتێك ناتوانێت پێداویستییەكانى خۆی پڕبكاتەوە: گرانە بەدەرامەتە ناوخۆییەكان هەموو پێداویستییەكانى دەوڵەت پڕبكرێتەوە، بەتایبەتیش پاش زۆربوونى پێداویستییەكانى ئادەمیزاد و جۆراوجۆربوونیان و جیاوازى تواناى دەوڵەتەكان لە دابینكردنى پێویستییەكان لە پاڵ جۆراو جۆرى ئارەزووەكانى كەسەكاندا0
2- ئەو دەسكەوت و چاكانەى كە لە ئەنجامی بازرگانییەوە بەدەست دەهێنرێن: دەوڵەت هەڵدەستێت بەناردنە دەرەوەى ئەو شمەكانەى كە زیادەیەكى ڕێژەییان هەیە و هێنانى ئەو شمەكانەش كە دەگمەنى ڕێژەییان هەیە.

گرنگى بازرگانى دەرەكى: 
 كەرتى بازرگانى بەبەشێكى گرنگی پەیكەربەندى ئابوورى نەتەوە و بازرگانى دەرەكیش دادەنرێت، چەند گرنگیەكى گەورەى هەیە كە دەتوانین پوختەكەى بەم شێوەیەى خوارەوە بخەینە ڕوو:
1- بازرگانى دەرەكى دەرفەت بۆ هەموو وڵاتێك دەڕەخسێنێت تا ئەو شمەكانە پەیدا بكات كە لاى دەست ناكەوێت، جا بە هۆى بارودۆخی ئاو و هەواوە بێت یان بێ توانایی سروشتییەكەی ناتوانێ بەرهەمی بهێنێت.
2- بازرگانى دەرەكى بە هۆكارێكى گرنگی وڵاتە تازە پێگەیشتووەكان دادەنرێت كە هەوڵى پەرەپێدانى ئابوورى دەدەن، چونكە بازرگانى دەرەكى دەرفەت بۆ ئەم دەوڵەتانە دەرەخسێنێت تا لە دەوڵەتە پیشەسازى و پێشكەوتووەكان قەرزیان دەست كەوێت، قەرزدانى نێودەوڵەتیش شێوەیەكە لە شێوەكانى گواستنەوەى شمەك و كارگوزارییە پێویستییەكانى وەك ئامێرو مەكینە كە بۆ هێنانەدى پەرەپێدانەكە گرنگە.
3- بازرگانى دەرەكى بە سەرچاوەیەكی داهاتی زۆربەى دانیشتوان دادەنرێ، جالە رێگەى ئەو چالاكییە ڕاستەوخۆیانەوە بێت كە پەیوەستە بە كردارەكانى هێنان و ناردنە دەرەوە بێت, یاخود لەڕێگەى چالاكییە یارمەتیدەرو تەواوكەرانەوەی وەك گواستنەوەو هەڵگرتن و داگرتن...هتد بێت0
4- بازرگانى دەرەكى ئامرازێكە بۆ نزیككردنەوەى ماوە دوورەكان و سنوورەكانى نێوان دەوڵەتەكان دەبڕێت و بەتایبەتیش لەسایەى پێشكەوتنى هۆیەكانى گەیاندن و پەیوەندییە تەلدار و بێ تەلەكان.

بنەماكانى دروستبوونى پسپۆرى نێو دەوڵەتى: 
 بنەڕەتى دامەزراندنى پسپۆربوونى نێو دەوڵەتى و پاشانیش ئاڵوگۆڕی لە نێوان دەوڵەتەكان بۆ چەند هۆكارێك دەگەڕێتەوە كە دەتوانرێت لەمانەدا كۆیان بكەینەوە:
1- ئاو و هەوا:
    بە شێوەیەكى گشتى كەشو هەوا كاریگەرى لە سەر تێچوونى بەرهەمهێنان و بە شێوەیەكى تایبەت خەرجییەكانى بەرهەمهێنانى كشتوكاڵى هەیە، بۆ نموونە گەرمى و تێكڕاى بڕی باران بارین لە دەوڵەتێكەوە بۆ دەوڵەتێكى تر جیاوازە، بۆیە ئەمەش كاریگەرییەكى بەرچاوى لەسەر بەرهەمی كشتوكاڵى دەبێت، ئەمەش لەلایەن خۆیەوە رۆڵی دەبێت لە دیاریكردنى پسپۆربوون و ئاڵوگۆڕى نێودەوڵەتیدا.

2- ناچۆنیەكى لە دەرامەتە سروشتییەكان:
    دەوڵەتان جیاوازییەكى گەورەیان لە نێواندا هەیە لەبارەی دەرامەتانەی كە سروشت پێ بەخشیوون لە زەوى كشتوكاڵى و كانزاكانى وەك ئاسن و مس و خەڵوز و نەوت، ئەو دەوڵەتانەى كە زەوى كشتوكاڵیان هەیە پسپۆر دەبن لە بەرهەمهێنانى چەند بەرووبومێكی كشتوكاڵی، وەك پسپۆربوونى كەنەدا و ئوستڕالیا لە گەنم و میسر لە لۆكەدا، ئەو دەوڵەتانەى كە كێڵگەى نەوتیان هەیە پسپۆڕ دەبن لە بەرهەمهێنانى نەوتدا، وەك عێراق و دەوڵەتەكانى كەنداوی عەرەبی.
3- ناچۆنیەكى لەتوانا مرۆییەكان:
   زۆرى دەستى كرێكار لەو دەوڵەتانەى كە چڕی دانیشتوانیان زۆرە، دەبێتە هۆى زیادبوونى دەستى كرێكار و بەمەش نزمى كرێ دێتە كایەوە، ئەمەش دەبێتە هۆى سەركەوتنیان لە بەرهەمهێنانى ئەو شمەكانەى كە دەستى كارى زۆرى پێویستە و دروستكردنیان ئاسانە و شارەزاى هونەرى و سەرمایەى زۆرى ناوێت وەك پیشەسازى ڕستن و چنین لە هیندستان و پاكستان و میسر، بەڵام ئەو دەوڵەتانەى بەدەست كەمى دەستى كارەوە دەناڵێنن ئەوا خواست لەسەر دەستى كار, دەبێتە هۆى بەرزبوونەوەى كرێ، بەمەش ڕوو لە پسپۆربوونی ئەو پیشەسازییانە دەكەن كە سەرمایەی چڕى(زۆری) پێویستە، گەر كەرەستەى خاو و سەرمایەو شارەزاى هونەرییان تێدا هەبێت وەك پسپۆربوونى بەریتانیاو ئەڵمانیاو وڵاتە یەكگرتووەكانى ئەمەریكا لە بەرهەمهێنانى پاپۆڕ و شەمەندەفەر و ئۆتۆمبێل... هتد.


4- ناچۆنیەكى لە بڕى سەرمایەى بەردەست:
سەرمایە هۆكارێكە بۆ ناچۆنیەكى بەرهەمهێنان لە دەوڵەتێكەوە بۆ دەوڵەتێكى تر، هەندێك لەو دەوڵەتانەى كە پشتێنەیەكى (رەصیدێكى) گەورەى سەرمایەیان هەیە، وا چاوەڕوان دەكرێت ئەو وڵاتانە پسپۆر بن لە بەرهەمهێنانى شمەكى وەبەرهێنان وەك ئامێرو ئامرازەكان و شمەكەكانى دیكە كە سەرمایەیەكى زۆریان پێویستە، بەڵام سەبارەت دەوڵەتە تازە پێگەیشتووەكان كە بەدەست دەگمەنى ڕێژەیى سەرمایەوە دەناڵێنن (جگە لەو دەوڵەتانەى نەوت دەنێرنە دەرەوە) ئەوا پێشكەوتنى پیشەسازییان بە شێوەیەكی تایبەتی تەگەرەى تێ دەكەوێت و ناچاریان دەكات پسپۆربن لەو پیشەسازییە سادەو ساكارانەی كە كرێكارى زۆریان پێویستە.

 
بیردۆزەكانى بازرگانى دەرەكى

1-	بیردۆزى تێچوونە ڕەهاكان (لەبارى ڕەها):
                                The Theory Of Absolute Costs 
بازرگانى دەرەكى بەپێی بیروڕای (ئادەم سمپ) كە خاوەنى ئەم بیردۆزەیە یارمەتى هەر دەوڵەتێك دەدات كە پسپۆر بێت لە بەرهەمهێنانى ئەو شمەكەدا كە بارودۆخی سروشتی و كەش و هەوا و ئادەمیزادەكانى لەبارە و بیگۆڕێتەوە بەو شمەكەى كە پێویستى پێیەتى و پسپۆر نییە تیایدا.
ئادەم سمپ ڕوونى دەكاتەوەو دەڵێت: (كاردابەشكردنى نێودەوڵەتى دەوڵەت ناچار دەكات كە پسپۆر بێت لە بەرهەمهێنانى ئەو شمەكەى كە هەلومەرجە سروشتییەكان (خاك و ئاو و هەوا) و ئادەمیزادییەكان یارمەتى بدات كە بارى ڕەهاى هەبێت لە بەرهەمهێنانى داو ئینجا ئەو زیادەی لە پێویستییەكانى هەیە بیگۆڕێتەوە بەو شمەكانەى كە دەوڵەتەكانى تر لە پێویستی خۆیان زیاترە و هەمان لە بارى ڕەهایان هەیە).
ئادەم سمپ لە روونكردنەوەكەیدا گریمانى ئەوە دادەنێت كە دوو دەوڵەت هەیە (ئینگلترا و هندستان) دوو شمەك بەرهەم دەهێنن ئەوانیش رستن و چنین و برنجە و تێچوونە رەهاكانیان (كاتژمێرى كار) بەم جۆرەى خوارەوەیە:
دەوڵەت	برنج	رستن‌وچنین
ئینگلتەرا	50	40
هیندستان	20	80
لە نموونەكەى سەرەوەدا دوو دەوڵەت هەیە كە (ئینگلترا و هیندستان)ە و دوو شمەكی (برنج و رستن‌و چنین) هەیە و لە پێناو بەرهەمهێنانى یەك یەكە برنج لە ئینگلترا پێویستیان بە (50 كاتژمێر كارە) و لە هیندستان پێویستى بە (20 كاتژمێر كارە)، بەمەش تێچوونى بەرهەمهێنانى برنج لە ئینگلترا بەرز ترە بە بەراوردكردن لەگەڵ هیندستان وەیەك یەكە لەرستن و چنین دەتوانرێت لە ئینگلترا بە (40 كاتژمێرى كارە) بەرهەمبهێنرێت، بەڵام لەهەمان كاتدا هیندستان پێویستى بە (80 كاتژمێرى كارە)، لەمەشەوە هیندستان نابێتە خاوەنى لەبارى رەها لە بەرهەمهێنانى رستن و چنین دا واتە تێچوونى رستن و چنین لە هیندستان بەرزترە بە بەراوردكردن لەگەڵ ئینگلترادا.

2-	بیردۆزى تێچوونە ڕێژەییەكان (لەبارى ڕێژەیى)
                   The Theory Of Comparative Costs  
دیڤید ریكاردۆ ئەم بیردۆزەى بەهۆی كاریگەری بارودۆخە ئابوورى و رامیارییەكانى ئینگلتەراى سەدەى نۆزدەهەم داڕشتووە و ریكاردۆ بیردۆزەكەى لەسەر چەند گریمانێك بونیادناوە كە ئەمانەن:
أ- بوونی بارى كێبڕكێی تەواوەتى.
ب – خستنەگەڕى تەواوەتى لە هەردوو دەوڵەتەكەدا هەبێت.
ج - بەربەستى گومرگى لەنێوان دوو دەوڵەتەكەدا نەبێت.
د- تێچوونى گواستنەوە لەنێوانیان نەبێت و ئاڵوگۆڕكردن بەسەوداگەرى (شمەك بە شمەك) بێت.
ه- تەنها دوو دەوڵەت و دوو شمەك هەبێ.

ڕیكاردۆ بیردۆزەكەى لەڕێگەى ئەم نموونەیەوە ڕوونى كردەوە تێچوونى بەرهەمهێنان لەسەر بنەماى یەكەكانى كار دەبێت:

دەوڵەت	گەنم	لۆكە
عێراق	8	9
میسر	12	10

لەم نموونەیەى سەرەوەدا ئەوەمان بۆ دیار دەكەوێ كە عێراق لە بەرهەمهێنانى هەردوو شمەكەكەدا لە باریەكى رەهاى هەیە، بەڵام میسر لە بەرهەمهێنان لە هیچ یەكێك لەو شمەكاندا بارى رەهاى نییە، بەڵام ئەگەر تێچوونى بەرهەمهێنانى دوو شمەكەكە بە یەكترى بەراوورد بكەین لەیەك وڵاتداو لەپاشاندا تێچوونى هەر شمەكە بەجیا لەنێوان هەردوو وڵاتەكەدا بەراوورد بكەین، دەبینین كە تێچوونى بەرهەمهێنانى گەنم لەعێراق تا ڕادەیەك كەمترە لەتێچوونەكەى لە میسر و تێچوونى ڕێژەیى لۆكە لە میسر تا رادەیەك كەمترە لە تێچوونەكەى لە عێراق و بەم شێوەیەى خوارەوە:
1- لەمیسر: بەرهەمهێنانى تەنێك گەنم پێویستى بە (12 یەكەى كارە)، بەڵام بەرهەمهێنانى تەنێك لۆكە پێویستى بە (10 یەكەى كارە).
تێچوونى ڕێژەیى بۆ لۆكە =	12	= 1,20 یەكەی لۆكە.
	10


بەڵام تێچوونى ڕێژەیى بۆ گەنم =	10	= 0,83 یەكەى گەنم
	12	
واتە تا رادەیەك لۆكە هەرزانترە لە گەنم لە میسر.
2- لەعێراق: بەرهەمهێنانى تەنێك گەنم پێویستى بە (8 یەكەى كارە) و بەرهەمهێنانى تەنێك لۆكەش پێویستى بە (9 یەكەى كارە).
تێچوونى ڕێژەیى بۆ گەنم =	9	= 1.12 یەكەی لۆكە.
	8	

بەڵام تێچوونى ڕێژەیى لۆكە =	8	= 0,88یەكەى گەنم
	9

واتە گەنم لە عێراق تا رادەیەك هەرزانترە لە لۆكە .

 هەر بۆیە میسر لەبەرهەمهێنانى لۆكە پسپۆر دەبێت و عێراقیش لەبەرهەمهێنانى گەنم دا پسپۆر دەبێت و لەپاشاندا ئاڵوگۆڕ لەنێوانیاندا دێتە كایەوە. 
ئەگەر وا دابنێن كە تێكڕاى ئاڵوگۆڕ لە نێوانیاندا 1 گەنم = 1 لۆكە.
ئەوا میسر (17%) یەكە گەنم قازانج دەكات بۆ هەر یەكەیەك لە لۆكە كە بەرهەمی دێنێ و بۆ عێراقی دەنێرێ، عێراقیش (12%) یەكە لۆكە قازانج دەكات لە بەرهەمهێنان و ناردنە دەرەوەى هەر یەكە گەنمێك بۆ میسر.
بەمشێوەیە بەرژەوەندییەكى هاوبەش (قازانج) لە پسپۆربوون و ئاڵوگۆڕی نێودەوڵەتى دێتە كایەوە لەكاتى ناچۆنییەكی تێچوونە ڕێژەییەكان هەر چەندە ئەگەر هیچ یەكێكیان لە بارییەكى بێ هاوتاشیان نەبێت لە بەرهەمهێنانى شمەكێكى دیارى كراودا.


بازاڕى دراو گۆڕینەوەى بیانى:    
 (ئەو بازاڕەیە كە كەسەكان و دەزگاكان و بانكەكان كردارى كڕین و فرۆشتنى دراوى بیانى تیا دەكەن، بەمانایەكى تر بازاڕى دراو گۆڕینەوە پێناسە دەكرێت بەوەى كە سەرجەمى خواست و خستنە ڕووى دراوە بیانییەكانە).
ئەركە سەرەكییەكانى بازاڕى دراو گۆڕینەوە:
أ- گۆڕینەوەى یەكێك لە دراوە نیشتمانییەكان بە دراوێكى دیكە: هۆى ئەمەش دەگەڕێتەوە بۆ ئەوەى كە خواست هەیە لەسەر دراوەكەى دووەم (بیانییەكە) كە لەوەوە دروست دەبێت كە ئەو دراوە پێویستە جا سەرچاوەى خواستەكە بۆ گەشتوگوزار یان بازرگانى یان بۆ وەبەرهێنان یان بۆ چارەسەرى نەخۆشى و مەبەستەكانى دیكە وەك گێڕانەوەى سووەكانى قەرز بێت.
ب – دڵنیاكردن: ئەركی دڵنیاكردنەوە بە كارێكى گرنگى بازاڕى دراو گۆڕینەوەى بیانى دادەنرێت، چونكە ماوەیەك هەیە لە نێوان ناردنى شمەكێك لەلایەن دەوڵەتێكەوەو هێنانى لەلایەن دەوڵەتێكى ترەوە، ئەم ماوەیەش بە ماوەى گەیشتن ناسراوە و ئەو ماوەیەش پێویستى بە دڵنیاكردنەوە (پارەداركردن) هەیە و ئەمەش ئەو ئەركەیە كە بازاڕى دراو گۆڕینەوەى دراوى بیانى ئەنجامى دەدات.
هەروەها ماوەیەكی دیكە مامەڵە دەرەكییەكان هەیە كە بریتییە لەو ماوەی كە كڕیار پێویستی پێیەتی بۆ دووبارە فرۆشتنەوەی شمەكەكانی لەپێناوی ئەوەی بتوانێ بیدات, پێویستیی بە پارەداركردن هەیە واتە پێویستی بە دڵنیاكردنەوە هەیە، هەردەم نێرەران(مصدرون) ماوەی سێ مانگ بە هاوردەكاران دەدەن بۆ دانەوەی ئەو بڕە پارەیەی لە ئەستۆیانە.
ج – كردارى هاوسەنگ كردن: مەبەست لە كردارى هاوسەنگ كردن لە بازاڕى دراو گۆڕینەوەدا كڕینى دراوەكانە لەو بازاڕەى كە نرخى دراوەكان تارادەیەك نزمە و فرۆشتنەوەى لە بازاڕەكانى تردا كە تارادەیەك نرخەكان تیایدا بەرزتر بێت، ئەم كردارانەش بە هەمیشەیى ڕوو دەدات، چونكە لەلایەك گۆڕانى ڕێژەیى هەیە لە نرخى بازاڕە نێودەوڵەتییەكاندا و، لەلایەكی تریش بەهۆى بوونی جامبازەكان لە بازاڕدا.

نرخى دراو گۆڕینەوە: (Exchange rate)
 (بریتییە لە چەند دانەیەك لە دراوی نیشتمانى لەبەرامبەر نرخی یەك یەكە لە دراوێكى بیانى دەدرێت) بۆ نموونە كاتێك نرخى دراو گۆڕینەوە لە نێوان دۆلارو دیناردا دیارى بكەین دەكاتە ژمارەى ئەو دینارانەى كە پێویستن بۆ كڕینى دۆلارێكى ئەمەریكی، ئەمەش ماناى ئەوەیە كەكاتێك 1 دۆلار = 1200 دینار ئەوا پێویستمان بە پێدانى 1200 دینارە تا دۆلارێك بە دەست بهێنین.

 
دیاریكردنى نرخى دراو گۆڕینەوە:
1- نرخى دراو گۆڕینەوەى جێگیر
ڕێساى زێڕ تاساڵى 1914 جێبەجێ دەكرا و بەپێی ئەم ڕێسایە هەر دەوڵەتێك ناوەرۆكى زێڕ بۆ دراوەكەى دیارى دەكات و ئامادەیە بۆ كڕین و فرۆشتنى هەر بڕە زێڕێك بەو نرخە، تاكو ئەو ناوەرۆكە زێڕە بۆ هەر دراوێك جێگیر بێت ئەوا نرخى دراو گۆڕینەوەكەشى جێگیر دەبێت.
 بۆ نموونە ئەگەر ناوەڕۆكى زێڕینى بۆ دینارێكى عێراقى = 50/2 گرام لە زێڕو ناوەرۆكى زێڕین بۆ دۆلارێكى ئەمەریكى = 5 گرام لە زێڕ ئەوە ماناى وایە نرخى دراو گۆڕینەوە لە نێوانیان دا دەكاتە دابەشكردنى ناوەرۆكى زێڕین بۆ یەكێك لە دراوەكان لە سەر ناوەرۆكى زێڕین بۆ دراوەكەى تر.

ئەوا نرخى گۆڕینەوەى دۆلار بە دینار =	5 گم	

	50/2 گم	

ئەوا نرخى گۆڕینەوەى دینار بە دۆلار =	50/2 گم	
1
دۆلار
	5 گم		2	

     ئەمەش ماناى ئەوەیە كەئەو بڕە زێڕەى لە ئەمەریكا دەتوانین بەدۆلارێك بیكڕین لە عێراق بەدوو دینار، بیفرۆشینەوە ئەو زێڕەى لەعێراق بەیەك دیناردەكڕدرێت لە ئەمەریكا دەفرۆشرێتەوە بە نیو دۆلار، ئەمەش ماناى ئەوەیەكە دینارى عێراقى نرخەكەى كەمترە لە دۆلارى ئەمەریكی، چونكە ناوەرۆكە زێڕەكەى كەمترە لە ناوەرۆكە زێڕەكەى دۆلار.
 بۆ جێبەجێكردنى سیستەمى نرخە جێگیرەكان (زێڕ) پێویستە سێ مەرجى سەرەكى هەبێت كە ئەمانەن:
1-	 دیاریكردنى بەهایەكى جێگیر بۆ دراوى نیشتمانى بە زێڕ.
2-	 سەربەستى هێنان و ناردنى زێڕ .
3-	 دڵنیابوون لە گۆڕینەوەى دراوە نیشتمانییەكە بە زێڕ و بەپێچەوانەوە بەبێ كۆت بەگوێرەی تێكڕای جێگیری كێشی یەكەی دراوەكە بۆ زێڕەكە.

2- نرخى دراو گۆڕینەوەى گۆڕاو (نەرم):
نرخى دراو گۆڕینەوە لە یاساى ڕێساى زێردا (نرخى گۆڕینەوەى جێگیر)، ڕێساى نرخى دراو گۆڕینەوە لەم ڕێسایەدا پشت دەبەستێت بە وازهێنان لەنرخى دراو گۆڕینەوە تا بە پێى هێزەكانى خواست و خستنە ڕوو دیارى بكرێت، بەمەش دەزگاى نرخ كە خۆى لە هێزەكانى خواست و خستنە ڕوودا دەبینێتەوە، نرخى دراو گۆڕینەوە دیارى دەكرێت بەرامبەر بە دراوەكانى تر بەبێ هیچ دەست تێوەردانێكى دەسەڵاتە نەختینەیییەكان لە دەوڵەتدا.
لە هێڵكارى ژمارە ( 3) دەتوانین ئەو چۆنیەتییە دیارى بكەین كە نرخى هاوسەنگى پێ دیارى دەكرێت (نرخى هاوسەنگى ئەو نرخەیە كە كڕیارو فرۆشیار لە هەمان كاتدا ئامادەن ئەو دراوەى پێ بكڕن یان بفرۆشن)





 
وێنەى ژمارە (3) دیاریكردنى نرخى دراوگۆڕینەوە

 هێڵە ستوونییەكە نرخى گۆڕینەوەى یۆرۆ بە دۆلار بەدیار دەخات و هێڵە ئاسۆییەكەش بڕى خواست و خستنەڕووى یۆرۆیە.
دیارى نرخى گۆڕینەوە یۆرۆ لە خاڵى (أ) دا نیشانە دەكرێت كە بەنرخى هاوسەنگى ناو دەبرێت (واتە یەكسانبوونى خواست ‌و خستنەڕوو بەیەكەوە لەسەر ئەو دراوە). جا ئەگەر نرخى دراو گۆڕینەوەكە لە (4 دۆلارەوە) بۆ    (6 دۆلار) بەرز بێتەوە، ئەمەش دەبێتە هۆى زیادبوونى بڕى خستنە ڕوو و كەمبوونەوەى بڕى داواكراو (خواست)، لەبەر ئەوەى خستنەڕووی گەورەترە (زۆرترە) لە خواست لەسەر یۆرۆ، ئەمەش جارێكى تر دەبێتە هۆى دابەزینى نرخى گۆڕینەوەكەى تا دەگاتەوە بە نرخى هاوسەنگى (4).
بەڵام ئەگەر نرخى دراو گۆڕینەوەكە دابەزێت و ببێتە (2دۆلار) ئەوە دەبێتە هۆى بەرزبوونەوەى بڕى داواكراو و كەمبوونەوەى بڕى خستنەڕوو، چونكە قەبارەى داواكراو زیاترە لە قەبارەى بڕى وەبازاڕ خراو یۆر، ئەوە دەبێتە هۆى بەرزبوونەوەى نرخى دراو گۆڕینەوە و جارێكى تر بەرەو نرخى هاوسەنگییەكە (4) دەڕوات.
بەكارهێنانى زاراوەى (تەعویم floating) لەسەرەتاى حەفتاكان سەدەى بیستەم بڵاوبۆوە كە مەبەست لێى( دیاریكردنى نرخى دراوە لە بازاڕدا بە پێى هێزەكانى خستنە ڕوو و خواست بێ هیچ دەستتێوەردانى دەسەڵاتە نەختینەییەكان) ئەمەش پێى دەوترێت (تەعویمى پاك)، بەڵام مەبەست لە (تەعویمى ناپاك) ئەوەیە (ئەگەر دەسەڵاتە نەختینەییەكان دەست وەربدەنە ناو بازاڕەكانى گۆڕینەوەوە وەك كڕیار یان فرۆشیار بەمەبەستى كاركردنە سەر بەهاى دراوەكە بۆ بەدیهێنانى ئامانجێكى دیاریكراو). 
  دەوڵەتیش وەك فرۆشیاری دراوە نیشتمانییەكەی دەست وەردەداتە بازاڕ بەمەبەستی خستنەڕووى پارە زیاتر، پاشان تا دابەزاندنی بەهاكەى لە پێناو دابەزاندنى نرخى نێراوەكان و بۆ زیادكردنى خواستى جیهانى لەسەریان، یاخود وەك كڕیارى دراوەكەی دەست بە ئامانجى كەمكردنەوەی خستنەڕووی و دواتر بەرزكردنەوەى بەهاكەى تا ڕێگە بگرێت لە چوونە دەرەوەى سەرمایە بۆ دەرەوە.


 
3. سیستەمى چاودێرى كردنى گۆڕینەوەى دراو:
  ئەم سیستەمە بە شێوەیەكى بەرفراوان دەركەوت كە پێشتر جیهان بەخۆوەى نەدیبوو ئەمەش پاش قەیرانە ئابوورییە گەورەكەى جیهان لەماوەى 1929-1933 كاتێك كاركردن بەم سیستەمە بڵاوبۆوە لە ئەڵمانیاو وڵاتانی دیكەی ئەورووپای ناوەڕاست و ڕۆژهەڵات و ئەمەریكاى لاتینى.
  ئەم قەیرانە بووە هۆی هەرەسهێنانى ڕێساى زێڕى جیهانى بەخۆوە بینى لەبەر ئەم هۆكارانە:
أ- ئەم قەیرانە ئابوورییە گەورەیە بووە هۆی دروستبوونى كەمبوونەوەی قەبارەى بازرگانى دەرەكى، كە ئەمەش بووە هۆى كورت هێنانێكى گەورەو بەردەوامى تەرازووى پارەدانى ئەو وڵاتانە.
ب - ئەم قەیرانە ئابوورییە كارى كردە سەر ئابوورى گەورەترین دوو دەوڵەتى قەرزدەر لەو كاتەدا كە ئەوانیش (وڵاتە یەكگرتووەكانى ئەمەریكاو بەریتانیا) بوون، ئەنجامى ئەمەش لێشاوى ناردنە دەرەوەى سەرمایەى درێژخایەن لەم دوو دەوڵەتەوە بۆ ئەو دەوڵەتانەى كە تەرازووى پارەدانەكانیان تووشى كورتهێنان هاتبوو كەمى كرد.
ج - چوونە دەرەوەى سەرمایە لە زۆربەى دەوڵەتەكاندا بەهۆى جێگیر نەبوونى بارودۆخى سیاسى (ڕامیارى) و ئابوورى بە ئامانجى دۆزینەوەى بازاڕى دیكەی نەختینەیى كە زیاتر جێگیرو دڵنیایى تیا بێت.
پێناسەى( سیستەمى چاودێرى گۆڕینەوەى دراو) دەكرێت بەوەى كە (بریتییە لە سەرپەرشتیكردنى رێكو پێكى میرى بۆ بازاڕى دراو گۆڕینەوەى بیانى واتە لەسەر خواست و خستنە ڕووى گۆڕینەوەى بیانى لەرێگەى رێگریكردن لە گۆڕینەوەى دراوى نیشتمانى بۆ دراوەكانى تر بە سەربەستى بكرێت و تەنها لە سایەى ئەو رێسا رێكخراوانەوە بێت كە دەوڵەت دایناون).

ئامانجەكانى سیستەمى چاودێرى گۆڕینەوەى بیانى:
أ- پارێزگاریكردن لە بەهاى دەرەكى، دراوەكە بە بەرزتر لە بەها ڕاستەقینەكەى خۆى.
ب – پاراستنى پیشەسازییە نیشتمانییەكان لە كێبڕكێی بیانى چ لە رێگەى نەدانى مۆڵەتى گۆڕینەوە بێت یان لە ڕێگەى سەپاندنى نرخێكى بەرز بەسەر بۆ ئەو دراوە بیانیەى كە دەیانەوێت بە دەستى بهێنن.
ج- پشتگیریكردنى پلانەكانى پەرەپێدانى ئابوورى بۆ دەوڵەت لە ڕێگەى بەخشینى مامەڵەیەكى لە بارتر بۆ هێنراوە سەرەكى یەكان (بنەڕەتییەكان) كە لە خزمەتى پرۆژەكانى پەرەپێدانى ئابووریەكە دایەو لە سەر حسابى هێنانى شمەكە رواڵەتییەكان یان ناسەرەكییەكان.

ڕامیارى بازرگاى دەرەكى (نێودەوڵەتى)
پێناسەكەى: (بریتییە لە كۆمەڵێك ئامراز و كارڕاپەراندن كە دەوڵەت پەنایان بۆ دەبات لە بازرگانیكردنى لەگەڵ دەوڵەتەكانى تر، ئەمەش بە مەبەستى بە دەستهێنانى ئامانجى ئابوورى دیارى كراو)، ئەم ئامانجانەش بەپێى جیاوازى پلەى پەرەپێدانى ئابوورى جیاواز دەبێت بۆ نموونە لە دەوڵەتە پێشكەوتووەكاندا ئامانجەكە بە دەستهێنانى خستنەگەڕى تەواوەتییە لە كاتێكدا ئامانج لە دەوڵەتە تازە پێگەیشتووەكان دا بە دەستهێنانى پەرەپێدانى ئابوورییە لە ڕێگەى بەكارهێنانى ڕامیارى بازرگانیەوە، ڕامیارى بازرگانیش بۆ دوو بەشى سەرەكى دابەش دەكرێت كە ئەمانەن:
یەكەم: ڕامیارى بازرگانى سەربەست:
مەبەست لە ڕامیارى بازرگانى سەربەست (ئەو دۆخەیە كە دەوڵەت دەست ناخاتە ناو پەیوەندییە بازرگانییە دەرەكییەكان، بە مانایەكى تر كردارەكانى ئاڵوگۆڕی نێودەوڵەتی ئەنجام دەدرێت بە سەربەستى بەبێ بوونى هیچ كۆتێك).
بەڵگە سەرەكییەكانى ڕامیارى بازرگانى سەربەست:
1- زیادبوونى داهاتەكان لە ئەنجامى پسپۆربوونى نێودەوڵەتى: چونكە ئەم ڕامیارییە دەبێتە هۆى سەربەستكردنى بازرگانى لە نێوان دەوڵەتەكانداو هەر دەوڵەتەش پسپۆردەبێت لەو لقى بەرهەمهێنانە دا كە لەبارییەكى ڕێژەیى هەبێت و جیاى بكاتەوە لە دەوڵەتەكانى تر، بنەماكانى بەرهەمهێنان ئاراستەى ئەو لقە دەكرێت كە تواناى بەرهەمدارى تیایدا بەرزە ئەو لقانەش بەجێ دەهێڵێت كە بەرهەمدارى تیایدا نزمە، ئەمەش دەبێتە هۆى بەرزبونەوەى پاداشت و داهاتەكانى بنەماكانى بەرهەمهێنان.
2- لە سایەى سەربەستى بازرگانى دا دەركەوتن و بڵاوبوونەوەى دامەزراوەو دەزگاى قۆرخكارى قورسە، ئەمەش لە بەرئەوەیە كە قۆرخكارى نێودەوڵەتى و هەرێمى تەنها لە سایەى ڕامیارى پاراستن دا دادەمەزرێت.
3- ڕامیارى پاراستن (بەكارهێنانى رەسم –بەشكارى - ماف پێدان) پێویستى بە یاسا داڕشتنى زۆر هەیە، ئەمەش چەندین شوێنەوارو ئەنجامى جۆراو جۆرى ئابوورى لێ دەكەوێتەوە، چونكە پێویستى بە ئیدارەیەكى عاقلانە و تەرخانكردنى زۆر گەورەو كەسانى پسپۆر هەیە .
4- سەربەستى بازرگانى یارمەتى گواستنەوەى بنەماكانى بەرهەمهێنان دەدات لە نێوان دەوڵەتەكاندا بەتایبەتى گواستنەوەى دەستى كارو سەرمایە.
5- لایەنگرانى سەربەستى باس لەوە دەكەن كە رەسمى گومرگى چەندین كەم و كورتى و شوێنەوارى ئابوورى هەیە، دەبێتە هۆی لەدەستدانی متمانەى خاوەن كارەكان و بازرگانەكان لە بارودۆخە ئابوورییەكان و هەروەها بەكاربەر ناچار دەكات كە رەسم (باج) ی ناپێویست بدات، ئەمەش دەبێتە هۆى زیادبوونى خەرجییەكانى بژیوى و ئەمانەش هەموویان دەبنە هۆى كەمبوونەوەیەكى بەرچاو لە بازرگانى دەرەكیدا.
دووەم : ڕامیارى پاراستنى بازرگانى:
مەبەست لە ڕامیارى پاراستن (ئەو بارەیە كە دەوڵەت دەسەڵاتى گشتى خۆى بەكاربهێنێت تا كارى پێ بكاتە سەر قەبارەى ئاڵووگۆڕكردنە نێودەوڵەتییەكان یان ئاراستەكانیان یان بەرهەمە ناوخۆییەكان بپارێزێت لە بەربەرەكانى شمەكە بیانییەكان).
بەڵگەكانى لایەنگرانى ڕامیارى پاراستن :
 لایەنگرانى ڕامیارى پاراستن پشت دەبەستن بەم بەڵگانەى خوارەوە وەك بەڵگەیەك بۆ بۆچونەكانیان كە پێویستە دەوڵەت دەست بخاتە ناو رێكخستنى بازرگانى دەرەكى لەوانەش:
1- پاراستنى پیشەسازییە تازە دامەزراوەكان : ئابووریناسى ئەڵمانى (فردریك لیست) لە كتێبەكەى (رژێمى نەتەوەیى بۆ ئابوورى ڕامیارى) كە لە ساڵى 1841 بڵاوكراوەتەوە داواى پاراستنى پیشەسازییە تازە دامەزراوەكان دەكات.
2- خاوەن كارو رێكخەرەكان داواى ئەوە دەكەن كە پێویستە یارمەتى پیشەسازییە نیشتمانییەكان بدرێت و بپارێزرێت، چونكە ئە‌وە یارمەتى مانەوەى پارە دەدات لە ناوخۆى وڵاتدا، لەبەر ئەوەی پیشەسازییە ناوخۆییەكە یارمەتى دەوڵەت دەدەن كە شمەك لە ناوخۆدا پەیدا بكات لەجیاتى خەرجكردنى لە پێناو لە دەرەوە هێنانیان.
3- پاراستنى ئاسایشى دەوڵەت: چونكە یارمەتى دەوڵەت دەدات كە ئەو شمەكە بنەرەتییانە بەرهەم بهێنێت كە ناتوانرێت لە كاتەكانى شەڕو گەمارۆدانى ئابوورى بەدەست بهێنرێت، دەتوانین بڵێین كە كۆمەڵیك لەبەر چاو گرتن هەیە كە پەیوەندیان بەبەرگرى نیشتمانییەوە بۆتە هۆى دەركەوتنى پاراستن.
4- لایەنگرانى پاراستن دەڵێن سەپاندنى رەسمى گومرگى پێویستە، بۆ ئەوەی قەرەبووى (تعویچ)بەرهەمهێنى ناوخۆى پێ بدرێتەوە لەو جیاوازییەى كەلە نێوان خەرجییەكانى بەرهەمهێنانى ناوخۆ و دەرەوەدا هەیە.
5- پاراستن دەبێتەهۆى فراوانكردنى پیشەسازییە ناوخۆییەكان و زیادبوونى خستنە سەر كارى كرێكار تیایاندا، چونكە ئەگەر رەسمى گومرگى بەرز لەلایەن دەوڵەتەوە بخرێتە سەر شمەكێكى دیاریكراو ئەوە ئەمە دەبێتەهۆى زیادبوونى خواستى پیشەسازییەكان لە سەر دەستى كرێكار، ئەمەش بەپێی دەورى خۆى دەبێتە هۆكارى چارەسەرو كەمكردنەوەى قەبارەى بێكارى لە وڵاتدا .


ئامرازەكانى ڕامیارى بازرگانى: 
أ- رەسمى گومرگى (باجى گومرگى) Tariffs:
ئەو رەسمەیە كە دەخرێتە سەر شمەكە بازرگانیەكان (هێنراو-نێراو) كە بەسنوورى نێودەوڵەتى وڵاتێكدا تێپەڕ ببێت.
مەبەستەكانى رەسمى گومرگى:
1- لەوانەیە ئەم رەسمانە بە مەبەستى بە دەستهێنانى داهات بێت بۆ خەزینەى گشتى دەوڵەت.
2- هەروەها باج (رەسم) دەسەپێنرێت بە مەبەستى پاراستن واتە پاراستنى شمەكە ناوخۆییەكان لە بەربەرەكانى شمەكە بیانییەكان.
3- هەروەها رەسمى گومرگى بە مەبەستى ئابوورى دەسەپێنرێت وەك ئەوەى بسەپێنرێتە سەر نێراوەكان بە مەبەستى كەمكردنەوەى چوونە دەرەوەى ئەو شمەكە وەك شمەكى خواردەمەنى.

جۆرەكانى باجى گومرگى: 
باجى گومرگى لە رووى كارگێڕییەوە دابەش دەكرێت بۆ:
1- باج بە پێی بەها: ئەو باجەیە كە بە ڕێژەیەكى سەدى دیاریكراو لە بەهاى شمەكەكە بڕیارى لەسەر دەدرێت وەك ئەوەى 10% لە بەهاى جل و بەرگ بێت و لەوانەشە ئەو رێژەیە لە شمەكێكەوە بۆ شمەكێكى تر بگۆڕێت .
2- باج بە پێی جۆر: بریتییە لە بڕێك پارەى نەگۆڕ / جێگیر كە دەخرێتە سەر یەكەیەكى ئەو شمەكە وەك ئەوەى بڕى باجەكە (5 دۆلار) بێت بۆ هەر مەترە قوماشێكى هێنراو، ئەم باجەش بە پێى جۆرى شمەكەكەو كوالیتەكەى دەگۆڕێت.
3- باجى بەناو: ئەو باجەیە كە دەبێتە هۆى ئەوەى كە نرخى بە نیمچە جێگێر بمێنێتەوە، چونكە ئەگەر نرخى شمەكەكان لە بازارەكانى دەرەوە دابەزێت، ئەوا بەهاى باجەكە زیاد دەكەن، بە پێچەوانەشەوە ئەگەر نرخەكانى لە دەرەوە زیاد بكات ئەوا باجەكە كەم دەكەنەوە.
ب– سیستەمى بەشكارى: بریتییە لە سیستەمێك كە دەوڵەت بە پێ ى ئەوە بڕى هێنراوەكانى دیارى دەكات لەو شمەكە دیارى كراوانەى كە دەشێت بیانهێنێتە ناوەوە لە ماوەیەكى دیارى كراودا، هەروەها مەبەستى سەپاندنى كۆتەكانە لەسەر هێنراوەكان، هەندێك جاریش لەسەر نێراوەكان دەبێت بە شێوەیەك كە دەوڵەت ئەو بڕە دیارى دەكات كە رێْگەى پێدراوە بهێنرێت یان بنرێتە دەرەوە.
ج- سیستەمى مۆڵەتى هێنراوەكان : لەوانەیە دەوڵەت لە هێنراوەكاندا ملكەچى مۆڵەتى هێنراو بێت و نەیەڵێت بازرگان شمەكێك لە دەرەوە بهێنێت تا لە پێشەوە رێگەپێدانى لەدەسەڵاتى گشتییەوە بۆ وەرنەگیرێت و ڕێگەى پێبدات هەڵسێت بەو كردارى هێنانە لەدەرەوە لەوانەیە ئەم سیستەمە بە مەبەستى بڕێكى دیارى كراو بێت بێ ئەوەى بڵاوكردنەوەى بۆ بكرێت دەوڵەت بڕە هێنراوەكە دیارى دەكات لە ڕێگەى پێدانى مۆڵەتەكانى هێنان بە بازرگانەكان. لەوانەشە بەكاربهێنرێت بۆ پاراستنى بازاڕە نیشتمانییەكان لە هێنراوەكانى چەند دەوڵەتێك، ئەمەش بەوە دەبێت كە مۆڵَەتەكانى ڕێپێدان ڕەت بكرێتەوە و یان مۆڵەتەكە نەدرێت بەو شمەكانەى كە ئارەزویان لەسەر نییە.

د- كۆمەك كردن: كۆمەك كردن بە یەكێك لە ئامرازەكانى ڕامیارى بازرگانى دادەنرێت كە دەوڵەتەكان دەیگرنە بەر لە چوارچێوەى شێوازەكانى نرخدا لەوانەیە دەوڵەت بۆ پاراستنى بەرهەمە نیشتمانیەكانى پشت ببەستێت بە پێشكەشكردنى بەخشین و كۆمەك بۆ بەرهەمهێنەكان بەمەبەستى ئەوەى بتوانن شمەكەكانیان بەنرخێكى كەمتر لە تێچوونى بەرهەمهێنانیان بخەنە ڕوو، ئەمەش دەبێتە هۆى دابەزینى نرخى ئەو شمەكانەى كە بۆ فرۆشتن ئامادە كراون تا بتوانرێت ئەو شمەكانەى لە ناوخۆدا بەرهەم هێنراون بەربەرەكانى شمەكە بیانییە هێنراوەكانیان پێ بكرێت.

دوو جۆر لە كۆمەك كردن هەیە:
1- كۆمەك كردنى ڕاستەوخۆ: ئەمەش خۆى لە بەخشینى بڕێك پارەدا دەبێتەوە جا لە سەر بنەماى بەها یان لە سەر بنەماى جۆر دیارى دەكرێت .
2- كۆمەك كردنى ناڕاستەوخۆ: ئەمەش خوی چەند ماف پێدانێك بە پرۆژەكان دەبینێتەوە كە مەبەست لێى باشتركردنى بارى داراییانە، لە نمونەكانی:
أ- لێ خۆش بوون (بەخشین) لە باجەكان: وەك بە دەركردن لە هەندێك باج یان كەمكردنەوەى تێكڕاكانى یان گێڕانەوەى بەشێك لەوانەى كە دراون یان بەخشینى بەشێك لە قازانجى باجەكان ئەگەر لە مەبەستى دیارى كراو بەكاربهێنرێت وەك زیادكردنى بەرهەمدارى پرۆژەكە .
ب- ئاسانكارى دڵنیاكردنەوە: جا ئەوانە بێت كە پەیوەندیان بە قەرزەكانەوە هەبێت یان دابەزاندنى نرخى سووەكان و زیادكردنى قەبارەى قەرزدان و ئاسانكارى لە ماوەى دانەوەى .
ج- پێشكەشكردنى هەندێ كارگوزارى ئەوتۆ كە بەكەڵك گەیاندن بگەڕێتەوە بۆ پرۆژەكان وەك بەشداریكردنى لە بازاڕو پێشانگا نێو دەوڵەتییەكان و لە ئەستۆ گرتنى بەشێك لەو خەرجى یانەى كە پێویستە بۆ ئەو كارانە وەك خەرجییەكانى گواستنەوەى شمەكەكان و خەرجییەكانى نیشتەجێ بون و كرێى خانوبەرەو تێچوونەكانى هاتووچۆو پڕوپاگەندەكان .

تەرازووى پارە دان Balance of Payments
(تۆمارێكى ڕێكخراوە بۆ هەموو مامەڵە بازرگانى و دارایی و نەختینەییانەی كە لەنێوان دانیشتوانى وڵاتێكى دیارى كراو و دانیشتوانى وڵاتەكانى تردا ڕوو دەدات لە ماوەیەكى دیارى كراودا كە بەشێوەیەكى گشتى ساڵێكە جا ئەو دانیشتوانانە كەسەكان بن یان پرۆژەكان یان میرى بێت) .

گرنكى تەرازووى پارەدان:
أ- پێشكەشكردنى زانیارى گرنگ سەبارەت بەو پلەیەى كە دەیبەستێتەوە بە ئابوورى نەتەوەوە ئەگەر داتاى تایبەت لەماوەى یەك بە دوایەكى دیارى كراومان لە بەردەست دابێت ئەوا وردەكارى زیاترمان دەست دەكەوێت سەبارەت بە پێش كەوتنى لەو ماوەیەو گۆڕانكاریە بنەڕەتییەكانى مامەڵە ئابوورییە نێودەوڵەتییەكان كە ئابوورى نەتەوەى پێیا تێپەڕیوە.

ب- هاوكارى دانەرانى ڕامیارى ئابوورى دەكات لە ئاڕاستەكردنى جڵەوی كاروبارى دەوڵەت لەبەر ئەوەى لەزۆربەى كاتدا كارڕاپەڕاندنە دارایى‌و نەختینەییەكان بەستراونەتەوە بە بارى (دۆخی) تەرازووى پارەدانى ئەو دەوڵەتەوە.
ج- ئەو داتایانەى (زانیاریانەى) لە تەرازووى پارەدانەوە هاتووە بە ئامرازێكى هەڵسەنگاندن و لێكدانەوەى زانستى دادەنرێت بۆ زۆربەى ئەو دیاردە ئابوورییانەى كە پەیوەندیان هەیە بە ئابوورى جیهانییەوە .

پەیكەربەندى تەرازووى پارەدان:
ئەگەر بمانەوێت تەرازووى پارەدان لەوە زیاتر بێت كە تەنها مافەكانى دەوڵەتیك لەسەر جیهانى دەرەكى نیشان بدات یان مافەكانى جیهان لەسەر ئەو دەوڵەتە دیارى بكات و بكرێتە ئامڕازێكى شیكردنەوەى ئابوورى ئەوا پێویستە بە شێوەیەك پۆلین بكرێت كە بەپێى چوار حساب جیابكرێتەوە، هەریەكێك لەم حسابانەش پسپۆرو تایبەتمەند دەبێت لە جۆرێكى دیارى كراو لە مامەڵە نێودەوڵەتییەكان و حسابەكانیش ئەمانەن :
1- حسابى بەگەڕ.   2- حسابى سەرمایە
3- حسابى رەوانەكردنى(حەواڵەكردنى) یەك لایەنە. 4- حسابى زێڕى نەختینەیى.
ئەوا لە خوارەوە ناساندنێك بۆ هەریەك لەم حسابانە دەكەین .
1- حسابى بەگەڕ: لەم حسابەدا بەهاى هەموو ئەو شمەك و كارگوزارییانە تۆمار دەكرێت كە لەنێوان ئەو دەوڵەتەو جیهانى دەرەكى دا ئاڵوگۆڕیان پێكراوە پێك دێت لە:
أ- تەرازووى بازرگانى: لەم حسابەدا بەهاى بازرگانى بینراو تۆمار دەكرێت واتە تەنها بازرگانى شمەكى هێنراوو نێراوە، ئەگەر نێراوەكانى لەشمەك زیاتر بێت لە هێنراوەكانى لەشمەك ئەوا دەڵێین زیادیى (سەرڕێژى) هەیە لە تەرازووى بازرگانیدا، بەڵام ئەگەر بە پێچەوانەوە بوو واتە هێنراوەكانى شمەك زیاتر بێت لە نێراوەكانى شمەك ئەوا دەڵێین كورت هێنانێك هەیە لە تەرازووى بازرگانیدا.
ب- تەرازووى بازرگانى نەبینراو: ئەم تەرازووەش لە نێراوو هێنراوى كارگوزارى نەبینراو پێك دێت .
2- حسابى سەرمایە: لەم حسابەدا هەموو ئەو مامەڵە نێودەوڵەتى یانە تۆمار دەكرێت كە پەیوەندیان هەیە بە موڵكایەتى و قەرزەكانەوە و پێك دێت لە (پشك و قەباڵەو دراو و بە بانك سپاردەكان و حەواڵەكان و قەرزەكان و قیستەكان و گێڕانەوەیان) . وە پێویستە جیاكردنەوەیەك بكەین لە نێوان مامەڵە درێژ خایەن و مامەڵە كورتخایەنەكان دا . مەبەستمان لە (مامەڵەى درێژ خایەن) ئەو لێشاوى سەرمایانەیە كە لە وڵاتەوە دەچنە دەرەوە یان بە پێچەوانەوە یەو ماوەكەى لە ساڵ زیاتر درێژە دەكێشێت و وەبەرهێنانى ڕاستەوخۆ قەرزى درێژخایەن و قیستەكانى گێڕانەوەیان دەگرێتەوە.
بەڵام (مامەڵەى سەرمایەى كورتخایەن) كە بەمەبەستى ڕاست كردنەوەى (پاكۆكردنى) كورتهێنان یان سەرڕێژى لە تەرازووى پارەدان دا دەكرێت هەموو ئەو لایەنانەى تیا تۆماردەكرێَت كە پێویستە لەكەمتر لە ساڵێك بدرێتەوە یان لەوانەیە ماوە كورت هۆكارێكى ڕامیارى یا گۆرانى كۆمەڵایەتى بە دواوە بێت یاخود بۆ هاندانى (مچاربە) (جامبازى دارایی) بێت بە سود وەرگرتن لە جیاوازییە تایبەتییەكانى نێوان نرخى دراوەكان.
 3- حسابى ڕەوانەكراوى(حەواڵەكارى) یەك لایەنە: بریتییە لە هەموو حەواڵەكردنانەى لایەنێك دەیكات جا دارایى بێت یان لە شێوەى شمەك بێت كەلە نێوان دەوڵەتەكان و كەسەكان دا دروست دەبێت، بێ ئەوەى هیچ پارە پێدانێك لەسەر لایەنى دووەم دروست بكات (پەیدا بكات) وەك دیارى–قەرەبوو – بەخشین.

4- حسابى زێڕى نەختینەیى: پێویستە جیاوازى بكەین لەنێوان ئەو زێڕەى كەكەسەكان و كۆمپانیاكان و دەوڵەتە بەرهەمهێنەكان هەیانە وەك شمەك مامەڵەى كڕین و فرۆشتنیان پێ دەكرێت و پێى دەوترێ (زێڕى نا نەختینەیى) وەك هەر شمەكێكى ئاسایى هێنراو و نێردراو لە تەرازووى بازرگانیدا تۆمار دەكرێت.
(حسابى زێڕى نەختینەیى) لە زێڕى نەختینەیى و یەدەگى دراوە بیانییەكان پێك دێت كە دەتوانرێت بگۆڕدرێنەوە.
وەزێڕ بایەخێكى تایبەتى هەیە لاى زۆربەى دەوڵەتان، چونكە دانراوێكى نەختینەییە و هۆكارێكى پێدانى ئەوتۆیە كە قبوڵكردنێكى جیهانى لە سەرەو هەموو دەوڵەتێك دەتوانیت لەڕێگەى ناردنە دەرەوەوەى ئەو زێڕِەوە هەر دراوێكى بیانى بوێت بە دەستى بهێنێت .

 
هاوسەنگی‌و لاسەنگی لە تەرازووی پارەدان

هۆیەكانى لاسەنگ بونى تەرازووى پارەدان:
چەند هۆكارێك هەیە كە دەبێتە هۆى لاسەنگ بونى تەرازووى پارەدان لەوانەش:
1- شڵەژانە ماوە كورتەكان: ئەم شلەژانانە كاتێك پەیدا دەبن كە بەروبومە كشتوكاڵییەكان توشى نەخۆشى ببن بە تایبەتیش ئەوانەى كە دەوڵەت لەناردنە دەرەوەدا پشتیان پێ دەبەستێت، ئەمەش دەبێتە هۆى لاسەنگ بون لە تەرازووى پارەدانەكەدا وەهەروەها ئەم لاسەنگییە لە كاتەكانى شەڕیشدا ڕوو دەدات كە كاتێك خواست لە سەر كەرەستە خاوەكان زیاد بكات و نێراوى دەوڵەتە بەرهەمهێنەكانى زیاد بكات یان نێراوى دەوڵەتە بەشداربووەكانى شەڕەكە كەم بكات .
2- گۆڕانكارى لە داهاتى نەختینەیى: دەتوانین جیاوازى بكەین لە نێوان دوو جۆر گۆڕانكاریدا یەكێكیان ئەوەیە كە بەسەربەخۆ لە یەك دەوڵەتدا ڕوو بدات یان ئەوەى كە لە نێوان كۆمەڵێك دەوڵەتدا ڕوو بدات.
ئەگەر گۆڕانێكى سەربەخۆ لە داهاتى یەك دەوڵەتدا ڕووى دا (وەك ئەوەى دەوڵەتەكە لە دۆخى هەڵاوسان یان داكشانەوە بێت) بۆ نموونە ئەگەر هەڵاوسان تێیدا ڕووى دا ئەوە ماناى ئەوەیە كە خواستى هەمووەكى لە سەر شمەك و كارگوزارییەكان زیاترە لە بەرهەمهێنانى هەمووەكى ناوخۆیی، دۆخێكى وەك ئەمەش دەبێتە هۆى كورتهێنان، چونكە خواستە زیادەكە بادەداتەوە سەر هێنراوەكان، بەڵام ئەو گۆڕانكارییانەى كەلە كۆمەڵێك دەوڵەتدا بەشێوەیەكى هاوبەش ڕوو دەدات ئەوا چالاكى ئابوورى بەرز دەكاتەوە یان نزم بكاتەوە لە كاتى بوونى پەیوەندى بازرگانى لەنێوان ئەو كۆمەڵە دەوڵەتەدا، ئەوا لەوانەیە گرفت لە تەرازووى پارەدانەكانیان دروست بكات ئەگەر بەكارهێنان و داهات لە یەكێك لەم دەوڵەتانەدا كەم بكات و بەتایبەتیش ئەگەر ئەو دەوڵەتە بایەخێكى گەورەى هەبێت لە ئابوورى نێودەوڵەتییدا، ئەوا هێنراوەكانى كەم دەكات و بەشێك لە بەكاربردنی ناوخۆى ئاراستەى ناردنە دەرەوە دەكات، ئەمەش ماناى ئەوەیە كە سەرڕێَژییەك لە تەرازووى پارەدانەكەى دا بە دەست دێنێت، بەڵام سەرڕێژیی بۆ ئەو دەوڵەتە بریتییە لەكورتهێنان بۆ ئەو دەوڵەتانەى كە هاوبەشیان لەگەڵ كرد لە بازرگانیی كردندا.
3- گۆڕانە پەیكەربەندییەكان: گۆڕانى پەیكەربەندیی تەنها تایبەت دەبێت بەیەك كەرت لە ئابوورى نەتەوەیی و لەوانەیە ئەوە لە لایەنى خواست یان لایەنى خستنە ڕوو ڕووبدات، چونكە لەوانەیە هەلومەرجەكانى خستنەڕوو بگۆڕێت كاتێك دەرامەتە سروشتییەكان بەرەو كەمبوونەوە بچن (بەهۆى بەكارهێنانى زۆرەوە) و تێچوونى پیشەسازى بەرز بێتەوە یان كاتێك داهێنراوێك بێتە كایەوە یان چاكتركردنى شێوازەكان و ڕێگەكانى بەرهەمهێنان هەبێت و ببێتەهۆى كەمكردنەوەى تێچوونەكان یان بەرهەم هێنراوى نوێ بخرێتە بازاڕەوە بۆ نموونە بەكارهێنانى ڕیشاڵى دەستكرد بە شێوەیەكى گەورە كارى كردەسەر بازاڕە، جیهانییەكانى ئاوریشم و خورى و لاستیكى دەستكرد، بێجگە لەو گۆڕانە پەیكەربەندییانەى لە پەیوەندییەكانى خواست وخستنەڕوو ڕوویان دا گۆڕانى پەیكەربەندیی تریش هەیە كەلە تێكڕاى لێشاوى سەرمایەى نێَودەوڵەتى دا ڕوو دەدات، چونكە دۆزینەوەى دەرامەتى نوێ و گرنگ لە دەوڵەتێك واى لێ دەكات كە هێنانى سەرمایەى بیانى كەم بكاتەوە یان هەر پێویستى پێی نەمێنێت، ئەمەش دەبێتەهۆى ئەوەى كە مەركەزى (بنەڕەتى) ئەو دەوڵەتە بگۆڕێت لە دەوڵەتێكى قەرزدارەوە بۆ دەوڵەتێكى قەرزدەر بەهۆى وە بەرهێنانەكانى دەرەوەى یان بەهۆى كەم بوونەوەى بوونەكانى (اصول) لە دەرەوە كە سوودو قازانجى پێ دەگەیەنێت ولەم دۆخانەدا لاسەنگى پەیكەربەندیی لە تەرازووى پارەدان دا دەردەكەوێت جا بەهۆى لایەنى خستنەڕووەوە بێت یان خواستەوە بێت یان گۆڕان لە ئاستى بژێوى یان تواناى دەوڵەتەكە بۆ قەرزكردن یان قەرزدانەوە بێت.
 
شێَوەكانى كورتهێنانى تەرازووى پارەدان:

كورتهێنانى تەرازووى پارەدان چەندین شێوەى هەیە كە گرنگترینیان بە كورتى ئەمانەن :
1- كەمیى بەرهەمهێنان لە بەروبوومێكى بنەڕەتیدا لەوانەیە ببێتە هۆى كەمبوونەوەى قەوارەى نێراوەكان.
2- دۆزینەوەى كەرەستەى خاوى پیشەسازى لە دەرەوە دەبێتە هۆى دەست هەڵگرتنێكى هەمووەكى یان بەشێك لەو خواستەى كە لەسەر كەرەستە خاوە سروشتییە نیشتمانییەكان هەیە لەلایەن بیانییەكانەوە.
3- روودانى بێ بازاڕى لە دەرەوە دەبێتە هۆى كەمبوونەوەى خواست لە سەر بەرهەم هێنراوەكانى ئابوورى نیشتمانى.
4- بەرزبوونەوەى ئاستى نرخەكان لە ناوخۆ بە پلەیەكى زیاتر لە بەرزبوونەوەكەى لە دەرەوە ڕێدەگرێت لە چالاكى ناردنە دەرەوە.
5- جێبەجێكردنى بەرنامەكانى پەرەپێدان لە دەوڵەتە تازە پێگەیشتووەكان هێنراویان لە ئامێرو كەرەستە هونەرییەكان لە دەرەوە زیاد دەكات.
6- چوونە دەرەوەى سەرمایەى نیشتمانى لە ئەنجامى نەمانى متمانە لاى خاوەن سەرماییەكان بەهۆى ترسیان لە خۆماڵیكردن یان دەست بەسەراگرتن یان شڵەژانى ڕامیارییەوە.



چارەسەرى لاسەنگى لەتەرازووى پارەداندا:
 زۆربەى ئابووریناسەكان لە سەردەمێكى زووەوە هەوڵیان داوە كە وەڵامى ئەم پرسیارە بدەنەوە:(ئایا هێزێكی خودی و لە خۆوە هەیە كە هاوسەنگى بۆ تەرازووى پارەدان بگێڕێتەوە؟) باسی چۆنیەتی گێڕانەوەى ئەو هاوسەنگییە بۆ تەرازووى پارەدانەكە دەكەن لە ڕێگەكانى:
1- هاوسەنگكردن لە ڕێگەى دەستێوەردانى دەوڵەتەوە.
2- هاوسەنگكردن لە ڕێگەى میكانیزمى بازاڕەوە.

1- هاوسەنگكردن لە ڕێگەى دەستێوەردانى دەوڵەتەوە:
  زۆربەی كات دەوڵەت بۆ گێڕانەوەى هاوسەنگبوون بە تایبەتى لە وڵاتە تازە پێگەیشتووەكاندا لە ڕێگەى كۆمەڵێك كار ڕاپەڕاندنەوە دەست دەخاتە ناو كاروبارەكان بە ئامانجى چارەسەركردنی كورتهێنان و لەوانەش:
أ- دەوڵەت پشك و قەباڵە ناوخۆییەكانی بە بیانییەكان دەفرۆشێت، چونكە لە بەرامبەریدا دراوى بیانى دەست دەكەوێت و بۆ پارەداركردنى كورتهێنان لە تەرازووى پێدانەكەى.
ب- فرۆشتنى ئەو پشك و قەباڵانەى كە دەوڵەت هەیەتى لە دەزگا بیانییەكان لە دەرەوە بە هاوڵاتیانى ئەو وڵاتە تا دراوى بیانى دەست بكەوێت.
ج- فرۆشتنى هەندێ زەوی و زاری ناوخۆ بە بیانییەكان لەپێناو بە دەستهێنانى دراوى بیانى دا.
د- فرۆشتنى بەشێك لە یەدەگى زێڕ بە دەرەوە.
ه- لەوانەیە دەوڵەت لە دەزگا داراییە بیانییەكان وەك بانكى نێودەوڵەتى، یان سندوقى دراوى نێودەوڵەتى یان لەوڵاتە بیانییەكان قەرز وەربگرێت.
و- كەمكردنەوەى قەبارەى هێنراوە بینراو و نەبینراوەكان لە ڕێگەى جێبەجێكردنى ئامرازەكانى رامیارییە بازرگانییە جۆراو جۆرەكانەوە وەك سیستەمى بەشكارى یاخود سیستەمى گومرگى لە پێناو كەمكردنەوەى خەرجكردنەكان بە دراوى بیانى و لە هەمان كاتیشدا هانى نێراوە بینراوو نەبینراوەكانى دەدات بە ئامانجى گێڕانەوەى هاوسەنگى لە تەرازووى پارەدان دا.

2-هاوسەنگكردن لە ڕێگەى میكانیزمى بازاڕەوە:

أ- هاوسەنگكردن بە ڕێگەى كلاسیكییەوە (میكانیزمى نرخەكان):
 ئەم بیرۆكەیە بە شێوەیەكى سەرەكى لە بیرۆكەى كلاسیكییەكان (قوتابخانە كلاسیكییەكان) كلاسیكى نویێەكاندا بڵاو بۆوە و، فەیلەسوفى ئینگلیزى (داڤید هیۆم) بە یەكەم كەس دادەنرێت كە بیردۆزێكی تایبەت بە هاوسەنگ كردنی هەر لەخۆوەى بۆ تەرازووی پارەدان داڕشتووە، ئەمەش لە ڕێگەى كاریگەرى گۆڕانەكانى ئاستى نرخى شمەكەكان و ئەم جۆرى ڕاستكردنەوەیە سەردەمى ڕێساى دراوە زێڕینەكان دەگرێتەوە كە لە گرنگترین خاسیەتەكانى سەربەستى هێنان و ناردنى زێڕە‌و هاوسەنگبوونى تەرازووەكەش سێ مەرجى سەرەكى پێویستە:
1- جێگیرى نرخى دراو گۆڕینەوە.
2- پلەى كارپێدانى تەواوەتى بۆ بنەماكانى بەرهەمهێنان لە دەوڵەت دا.
3- سەربەستى لە گۆڕانی نرخى شمەك و كارگوزارییەكان.
 گریمان دەوڵەتێك هەیە ڕێساى زێڕ پەیڕەو دەكات و لە دۆخى كورتهێنان دایە، ئەمەش ماناى ئەوەیە خواست بۆ دراوى بیانى گەورەترە لە بڕى خستنەڕووى و بەگەیشتن بە خاڵى چوونە دەرەوەى زێڕ، ئەوا ئەو دەوڵەتە هەڵدەستێت بە ناردنە دەرەوەى زێڕ بۆ دەرەوەو كەمبوونەوەى بڕى هەڵگیراویش دەبێتە هۆى دابەزینى نرخى شمەك و كارگوزارییەكان لە ناوخۆدا بەپێى بیردۆزى بڕى پارە، ئەمەش خۆى لە خۆیدا بە هۆكارێكى بزوێنەر دادەنرێت بۆ نێراوەكان و ڕاگرێكە بۆ هێنراوەكان و لە پاشاندا تەرازووى پارەدانەكە بەرەو هاوسەنگبوون دەچێت.

ب- هاوسەنگكردن لە ڕێگەى نرخى دراو گۆڕینەوە:
 ئەم ڕاستكردنەوەى تەرازووى پارەدانە تایبەتە بە سیستەمى دراوە كاغەزییەكان كە لە ماوەى ساڵانی ( 1914 - 1941) لەخۆوە دەگرێت، دەكرێت نرخى ئاڵووێرەكان بەشێوەیەكى مەزن لە بەشدارى لە گێڕانەوەى هاوسەنگى بۆ تەرازووى پارەدانەكە بكات، لە ڕێگەى هەمواركردنەوەی(تعدیل) نرخە ناوخۆیى و بیانییەكان بۆ شمەك و كارگوزارییەكان بەو شێوەیەى یارمەتى هاوسەنگبوون بدات لە نێوان هێنراوەكان و نێراوەكاندا.
  گریمان دەوڵەتێك هەیە تووشى كورتهێنان بووە لە تەرازووى پارەدانەكەیدا، بۆیە ئەم دەوڵەتە بەهاى دراوە نیشتمانییەكەى كەم دەكاتەوە بەرامبەر بە دراوە بیانییەكان ئەوا لەم حاڵەتەدا بەهاى دراوە بیانییەكە بەرز دەبێتەوە، ئەمەش دەبێتە هۆى ئەوەى كە نرخى شمەكە بیانییەكان گران ببن لە چاو ناوخۆدا، بەمەش هێنراوەكان كەم دەكات لە دەرەوە، هەروەها شمەكە ناوخۆییەكانیش هەرزانتر دەبێت لە چاو بیانییەكاندا، هەر بۆیە خواستیان لەسەر شمەكە نیشتمانییەكان زیاد دەكات و بەمەش نێراوەكانی دەوڵەت بۆ دەرەوە زیاد دەكات و هێنراوەكانیش لە دەرەوە كەم دەكات و بەم شێوەیە هاوسەنگى دەگەڕێتەوە بۆ تەرازووى پارەدانەكە.

ج- هاوسەنگ كردن لە ڕێگەى داهاتەكانەوە (میكانیزمی نوێ):
 ئەم ڕێگەیە بۆ هاوسەنگبوون پشت بە بیردۆزەى (كینز) دەبەستێت كە لە سەرەتادا پێویستە نرخى دراو گۆڕینەوە، هەروەها نرخى شمەكەكان و خستنەگەڕى تەواوەتى بۆ بنەماكانى بەرهەمهێنانیش جێگیر بێت، ناوەرۆكى ئەم هاوسەنگبوونەش بەوە پوختە دەكرێت كە لاسەنگی لە تەرازووی پارەدان دەبێتە هۆى گۆڕان لە ئاستى بەرهەمهێنان و دەستى كاردا، ولە كاتى كورتهێناندا ئاستى چالاكى ئابوورى لە ناوخۆى وڵاتدا بەرەو نزمبوونەوە دەچێت، ئەوەش لە ئەنجامى دابەزینى خواست لە سەر ئەو بەرهەمە پیشەسازییانەى كە بۆ ناردنە دەرەوە ئامادەكراون، هەروەها دابەزینى خواست لە سەر نێراوەكان پاشان دەست دەكات بە كەمبوونەوەو بەرتەسك بوونەوەیی كورتهێنانى تەرازووى پارەدانە كە دەچێت تا دەگاتەوە بە هاوسەنگبوون بۆ جارى دووەم.


 






















پرسیارەكانی بەشی دووەم

1.	 پێناسەى ئەمانە بكە:
(بازرگان – بازرگانى – بازاڕى دراو گۆڕینەوە – نرخی دراو گۆڕینەوە – ڕامیارى بازرگانى دەرەكى – تەعویم – تەرازووی پارەدان).
2.	باس لە گرنگییەكانى بازرگانى دەرەكی بكە؟
3.	ئەو جیاوازییانە كامانەن كە لە نێوان بازرگانى ناوخۆو دەرەكی دا هەیە.
4.	 ئەو بنەمایانە كامانەن كە پسپۆڕى نێودەوڵەتی لەسەر دادەمەزرێت.
5.	 ئەو گریمانانە كامانەن كە ریكاردۆ بیردۆزەكەى لەسەر داڕشتووە.
6.	ئەركە سەرەكییەكانى بازاڕى دراو گۆڕینەوە كامانەن؟
7.	ئەو ئامانجانە كامانەن كە سیستەمى چاودێریكردنى دراوی بیانی هەوڵى بەدەست هێنانى دەدات؟
8.	پێناسەى رەسمی گومرگ بكەو مەبەستەكانى دیارى بكە؟
9.	مەبەستمان لە كۆمەك كردن چییە؟ جۆرەكانى دیارى بكە؟
10.	هۆكارەكانى لاسەنگ بوونی تەرازووی پارەدان كامانەن؟
 
                       لیستی زاراوەكان
كوردی	عەرەبی	ئینگلیزی
بازرگانى	التجارە	Trade
نێردراوەكان	الصادرات	Export
هێنراوەكان	الاستیرادات	Import
بیردۆزەى لەبارى رەها	نڤریە التكالیف المگلقە	The theoty of absolutes 
بیردۆزی تێچوونی ڕێژەیی	نڤریە التكالیف النسبیە	The theoty of Comparative costs
بازاڕى دراوگۆڕینەوەى بیانی	سوق الصرف الاجنبی	Forign Exchange Market
نرخی دراو گۆڕینەوە	سعر الصرف	Exchange Rate 
باجی گومرگی	الچریبە الكمركیە	Tariffs
تەعویم	التعویم	Floating 
تەرازووی پارەدان	میزان المدفوعات	Balance of Payments 


سەرچاوەكانى بەشى یەكەم و دووەم
1.	د. اسماعیل عبدالرحمن و د. حربی محمد عریقات/مفاهیم ونڤم أقتصادیە دار وائل للنشر/2004.
2.	د. خالد و د.احمد حسین/ مبادى اللأقتصاد الكلی /دار وائل للنشر/2004.
3.	د. كریم مهدی الحسناوی، مبادئ علم الاقتصاد، جامعە بغداد، 1990.
4.	مصگفى سلمان وێخرون، مبادئ الاقتصاد الكلی، دار المسیرە، 2000.
5.	عبدالله عباوی، مبادئ الاقتصاد، مگبعە سلمى، 1978.
6.	د. خزعل البیرمانی، الدخل القومی والاستخدام، الجز‌و الپانی، جامعە بغداد.
7.	د. حسین عمر، مبادئ المعروفە الاقتصادیە، منشورات دار ژات السلال، 1989.
8.	د. غازى صالح الگائی/ الأقتصاد الدولی، دار الكتب، موصل، 1989.
9.	د. سامی عفیفی حاتم/دراسات فی الأقتصاد الدولی، دار المصریە اللبنانیە، 1995.
10.	د. صلاح الدین نامق، التجارە الدولیە، دار المعراف مصر.
11.	د. محمد عبدالعزیز، اقتصادیات التجارە الخارجیە، دار الجامعە المصریە.
12.	د. كریم مهدی الحسناوی وێخرون، اقتصا للصف السادس الادبی، مگبعە ابوغریب، 99. 
13.	د. رفعت المحجوب، الاقتصاد السیاسی، دار النهچە العربیە، 1977.
14.	د. مهدی رچوان، التجارە الدولیە.
