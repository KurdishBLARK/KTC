
بەشی یەكەم
داهاتی نەتەوەیی و بارگۆڕانی ئابووری
NATIONAL INCOME & ECONOMIC FLUCTUATION
پێشەكی:
 لێكۆڵینەوەی داهاتی نەتەوەیی لە هەر كۆمەڵگەیەكدا بێت بە گرنگترین ئەو نیشانانە دادەنرێت كە وێنەیەكی ژمارەیی دەدات بە چالاكییە ئابوورییەكان، چونكە هەموو پەیكەربەندیی تەوژمە سەوداگەرییەكان دەخاتەڕوو كە لە نێوان یەكە ئابوورییەكاندا ئەنجامدەدرێن لەڕووی بڕیارەكانی بەرهەمهێنان و وەبەرهێنان و بەكاربردن ‌و بەكارهێنان و پاشەكەوتەوە لە كۆمەڵگەكەدا، هەروەها داهاتی نەتەوەیی هەر وڵاتێك ئاستی ئابووری ئەو وڵاتە دەنوێنێت و ڕادەی پێشكەوتن و گەشەسەندنی دەردەخات بە بەراووردكردن لەگەڵ وڵاتەكانی تردا.
چەمكى داهاتی نەتەوەیی:
دەتوانین داهاتی نەتەوە لە ڕێگاى سێ چەمكەوە پێناسە بكەین:
1-	داهاتی نەتەوەیی بەپێی پاداشتەكانی خاوەن بنەماكانی بەرهەمهێنان: بریتییە لە سەرجەمی ئەو بەها نەختینەییانەى پاداشتەكانی خاوەن بنەماكانی بەرهەمهێنان لە بەرامبەر بەشداریكردنیان لەبەرهەمهێنانی شمەك و كارگوزارییەكاندا لە ماوەیەكی دیاریكراودا كە بەزۆری ساڵێكە.
_ ئەم پاداشتانەش ئەم شێوانەی خوارەوە وەردەگرێت:
أ- كرێ (Wages) و مووچە (Salaries) داهاتی كار دەنوێنێت.
ب- موڵكانە (Rent) داهاتی خانووبەرە و زەوی دەنوێنێت.
ج- سوو (Interest) داهاتی خاوەن سەرمایەكان دەنوێنێت.
د- قازانج (Profit) داهاتی ڕێكخەرەكان دەنوێنێت.


2-	داهاتی نەتەوەیی بەپێی بەهای شمەك و كارگوزارییە تەواوەكان:
 بریتییە لە سەرجەمی ئەو بەها نەختینەییانەى هەموو شمەك و كارگوزارییە تەواوەكان كە لە سەرجەم كەرتەكانی بەرهەمهێنانی ئابووری نەتەوەیی بەرهەمهێنراون لە ماوەی ساڵێكی دیاریكراودا.
 بەرهەمی نەتەوەییش لە: كۆمەڵی جۆراوجۆر لە شمەك و كارگوزاری وەك ئۆتۆمبیل و ئامێر و مەكینەو قوماش و تەختە و كانزا و گۆشت و سەوزە و كارگوزاری جیاواز...هتد پێكدێت، بۆیە كارێكی گرانە بتوانرێت ئەو بڕە زۆر و ناچۆنییەكانە كۆبكرێنەوە بەمەبەستی پێوانەكردنی قەبارەی بەرهەمی نەتەوەیی، لەبەر ئەوە پارە بەكارهێنرا وەك یەكەیەكی پێوانەكردن تا بەهای ئەو شمەك و كارگوزارییانە دیارى بكات كە بەرهەمی نەتەوەیی پێك دەهێنن.
3-	داهاتی نەتەوەیی لە ڕووی خەرجكردنەوە (Expenditure): 
 سەرجەمی ئەو بڕە پارانەیە كە كەسەكان و یەكە ئابوورییە جۆراوجۆرەكان (میریی و كەرتى تایبەت) لە ماوەی ساڵێكدا بۆ كڕینی شمەك و كارگوزارییەكان خەرجی دەكەن.

 
داهاتی تاكەكەس: (Personal income)
 ئەو پاداشتە نەختینەیی یان زیندەماڵییانەیە (یان هەردووكیان پێكەوە) كە تاكەكەس لە بەرامبەر بەشداریكردنی بیریی و بازوویی لە چالاكی بەرهەمهێناندا دەستی دەكەوێت.
دەتوانرێت جیاوازی لەنێوان دووجۆر لەو داهاتانە بكرێت كە خاوەن بنەماكانی بەرهەمهێنان دەستیان دەكەوێت و ئەوانیش (داهاتی دانەشكاو داهاتی ڕەخساوە).
_ داهاتی دانەشكاو:
ئەو پاداشتانەیە كە خاوەن بنەماكانی بەرهەمهێنان دەستیان دەكەوێت پێش ئەوەی هیچ جۆرێك لە جۆرەكانی داشكاندنی بەسەردا هاتبێت.
_ داهاتی ڕەخساو: 
 ئەو داهاتەیە كە ئامادەی هەڵسوڕانە و هەمان داهاتە دانەشكاوەكەیە، بەڵام باجی ڕاستەوخۆی لێدەركراوە و كەسەكان لە بوارە جۆر بە جۆرەكان خەرجی دەكەن.

ئەو هۆكارانەی ئاستی داهاتی نەتەوەیی دیاری دەكەن:
 ئاستی داهاتی نەتەوە و ڕادەی پەرەسەندنى پشت دەبەستێت بەم هۆكارانەی خوارەوە:
1. بڕ و جۆری دەرامەتە ئابوورییەكان:
 بڕ و جۆری دەرامەتە ئابوورییەكان (سروشتی و مرۆیی) بەگرنگترین هۆكار دادەنرێن لە دیاریكردنی ئاستی داهاتی نەتەوە و توانای پەرەسەندنى، چونكە ئەگەر لە وڵاتێكی دیاریكراودا زەوی كشتوكاڵی باش و ئاوی زۆر هەبێت، ئەوە مانای ئەوەیە كە توانای پەرەپێدانی ئابووری لەو وڵاتە ئاسانتر دەبێت لە چاو دەوڵەتێك كە زەوییەكانی لەبار نەبێت بۆ كشتوكاڵكردن.
2. شارەزایی هونەریی:
 شارەزایی هونەری و ڕادەی كەڵك وەرگرتن لە پێشكەوتنی تەكنەلۆژیا بووە بە دیارترین هۆكار لە دیاریكردنی داهاتی نەتەوە و خێرا پەرەسەندنى، چونكە ئەو لێكۆڵینەوانەی لە دەوڵەتە پێشكەوتووەكاندا ئەنجام دراون ئەوەیان دووپات كردۆتەوە كە وەبەرهێنان لە سەرمایەی مرۆییدا هۆكارێكە بۆ زیادكردنی بەرهەمهێنان و پەرەپێدانى ئابووری.
 هەر بۆیە نزمی ئاستی شارەزایی هونەریى لەو گرفتە سەرەكییانەیە كە ڕووبەڕووی دەوڵەتە دواكەوتووەكان دەبێتەوە لەكاتی هەوڵدانیان بۆ زیادكردنی بەرهەم و بەرهەمداریی و بەرزكردنەوەی ئاستی گوزەرانى گەلەكانیان.
3. سەقامگیرى ڕامیارى:
 ئەزموونى زۆربەى دەوڵەتە تازە پێگەیشتووەكان ئەوەیان سەلماندووە كە سەقامگیرنەبوونى بارى ڕامیارى یەكێكە لەو هۆكارە گرنگانەیە كە دەبێتە كۆسپ لەبەردەم پەرەسەندنى ئابووریان، چونكە سەقامگیر نەبوونى ڕامیارى دەبێتە هۆى شڵەژانى چالاكییە ئابوورییەكان و بێ هێزى و لاوازی هاندەر بۆ وەبەرهێنان، بەتایبەتیش لەكەرتى تایبەتى كە دەبێتە هۆى دابەزینى ئاستى بەرهەمهێنان و گەشەكردنی ئابوورى.
4- ڕامیارى ئابوورى:
 میرى لە ڕێگەى ڕامیارییە ئابوورییەكانی(دارایى – نەختینەیى – بازرگانى) رۆڵێكی گرنگ لە زیادكردنى داهاتى نەتەوەیی و هاندان و ئاراستەكردنى وەبەرهێنان بۆ كەرتە جیاوازەكانى ئابوورى دەبینێت كە لەگەلأ هێنانەدى ئاواتەكانى كۆمەڵگە و خۆشگوزەرانییاندا بگونجێت.
5- ئاستى خستنەگەڕى بنەماكانى بەرهەمهێنان:
 بەرهەمى نەتەوەیى كۆمەڵگە ناگاتە ئەوپەڕى قەبارەى بەرهەمهێنانی خۆی، ئەگەر ئاستى خستنەگەڕى هۆیەكانى بەرهەمهێنان كەمتر بێت، لە ئاستى خستنەگەڕى تەواوەتى خۆی، ئەمەش ماناى بەفیڕۆدان ‌و فەوتاندنی دەرامەتە ئابوورییە رەخساوەكانە، كە لەئەنجامدا دەبێتە هۆى لە دەستدانى دەرفەتی پێشكەوتن ‌و پەرەسەندنى ئابوورى.

بەرهەمى نەتەوەیی: (National Product)
 سەرەتادا پێویستە بیرمان بێتەوە (بەرهەمهێنان Production) بریتییە لە دروستكردنى سوود یان زیادكردنیەتى و لەو چالاكییانەدا دەردەكەوێت كە مرۆڤ ئەنجامی دەدات بە ئامانجى پڕكردنەوەى پێداویستییە روو لە زیادبووەكانی خۆى. بۆیە (هەركارێك ببێتە هۆى دروستكردنى سوودێك و پێداویستییە مرۆییەكان پڕ بكەنەوە بەكاری بەرهەمهێن دادەنرێت هەرچەندە ئەگەر شێوەیەكى مادیشى نەبێت، بۆ نموونە پزیشك و ئەندازیار و مامۆستا و پارێزەر....هتد) بە بەرهەمهێن دادەنرێن، چونكە سوودێك دەبەخشن و پێویستییەكى مرۆیى پڕ دەكەنەوە.
بەرهەمهێنانى شمەك و كارگوزارییەكان ئامانجێكى سەرەكییە كە مرۆڤ هەولأ دەدات گەشەى پێبدات، چونكە پەرەسەندنى ئەم چالاكییە(بەرهەمهێنانە)یان دواكەوتنى ڕادەى پەرەسەندنى ئابوورى نەتەوەیی دواكەوتنى دەستنیشان دەكات، هەروەها بەرزبوونەوەى ئاستى بەرهەمى نەتەوە و نزمبوونەوەى، بە ڕادەى گەشەكردن و پێشكەوتنى كەرتەكانى بەرهەمهێنانەوە بەستراوە.
بەڵام (بەرهەمى نەتەوەیی) زاراوەیەكە (بە قەبارەى لێشاوى ئەو شمەك و كارگوزار ییە تەواوانە دەوترێت كە لە ماوەیەكى دیاریكراودا كە بە زۆرى ساڵێكە بەرهەمهێنراون و پێشى دەوترێت (تەوژمى شمەك)).
تێبینى ئەوەش دەكرێت كە بەرهەمى نەتەوەیی تەنها شمەك و كارگوزارى تەواو دەگرێتەوە(تەواو دروست كراو) كە ئاراستەى پڕكردنەوەى پێداویستیەكان كراوە، واتە شمەكە ناوەندییەكان و شمەكە نیمچە دروستكراوەكان ناگرێتەوە، ئەمەش بۆ ئەوەى دووربكەوینەوە لەو هەڵەیەى پێی دەوترێت دووجار حسابكردن، چونكە هەموو شمەكێك لە كاتى چالاكى بەرهەمهێنانیدا بە چەند قۆناغێكى جۆراو جۆردا تێدەپەڕێ لە سەرەتادا لە شێوەى یەكەمیدا كەرەستەی خاوە و دەگۆڕێت بۆ شمەكی ناوەندیی هەتا دەبێتە شمەكێكی تەواو دروستكراو، بۆ نموونە نان شمەكێكی تەواودروست كراوە و ئامادەیە بۆ بەكاربردن ، بەرهەمهێنانی نانەكە بەچەند قۆناغێكدا دەڕوات، لەسەرەتاوە گەنم وەك كەرەستەیەكی خاو و ئارد وەك كەرەستەیەكی ناوەندی لە بەرهەمهێنانی نانەكەدان و بۆ ئەوەی بەهای شمەكەكە لە جارێك زیاتر حساب نەكرێت، ئەوا بەرهەمى نەتەوەیی تەنها شمەكی تەواو دەگرێتەوە كە لە نموونەكەماندا نانەكەیە و لەپاشاندا ئەوانەی بەكارهێنراون لە بەرهەمهێنانی شمەكەكەدا دەچنە چوارچێوەی بەهای شمەكە تەواوەكە.
تێبینی: خزمەتگوزارییەكانی خوێندن و بەرگری و تەندروستی بە خزمەتگوزاری نیمچە دروستكراو دادەنرێن، چونكە پێویستییەكن لە پێداویستییەكانی چالاكی بەرهەمهێنان.

تەوژمی بەخولی داهات و خەرجكردن:
 لە شیكردنەوەی چەمكى بەرهەمی نەتەوەییەوە بۆ دەركەوت كە بەرهەمی نەتەوە بریتییە لە لێشاوێك لە شمەك و كارگوزارییە تەواو بەرهەمهێنراوەكان لەسەرجەم كەرتە ئابوورییەكاندا لە ماوەیەكی دیاریكراودا كە ساڵێكە و پێی دەگوترێ (تەوژمی شمەك).
 لە بەرامبەریدا لێشاوێكی تر هەیە كە داهاتە دابەشكراوەكان (پاداشتەكان) دەنوێنێت كە خاوەن بنەماكانى بەرهەمهێنان لە بەرامبەر چالاكی بەرهەمێنانیاندا وەریدەگرن و پێی دەوترێت (تەوژمی نەختینەیی). لامان گرنگە لەم بڕگەیەدا شارەزای جووڵەی بە خولی داهاتەكان ببین بەوەی كە پێدانى داهاتە لە كەرتی كارەوە (بەرهەمهێنان) بۆ كەرتی كەسەكان (بەكاربردن)، و خەرجیەكیشە بۆ كڕینی شمەك و كارگوزارییە بەرهەمهێنراوەكان لە كەرتی كەسەكانەوە بۆ كەرتی كار، ئەم لێشاوە نەختینەییە بەشێوەیەكى بازنەیی بەردەوام سووڕ دەخوات لە نێوان كەرتی كار كە داهات دروست دەكات بەوەی كە پاداشتی بنەماكانی بەرهەمهێنانە و لە نێوان كەرتی كەسەكان كە هەڵدەستن بە خەرجكردنی ئەو داهاتە بۆ كڕینی شمەك و كارگوزارییەكان كە كەرتی كار بەرهەمی هێناون. 



 
وێنەى ژمارە (1) لێشاوى بەخولی داهات و خەرجكردن

لەشێوەی ژمارە (1) ئەوەمان بۆ ڕوون دەبێتەوە كە كەرتى كەسەكان دوو رۆڵ (ئەرك) دەبینن لە چالاكى بەرهەمێناندا:
أ- بەشدارى دەكەن لە چالاكى بەرهەمهێناندا، چونكە خۆیان خاوەنى بنەماكانى بەرهەمهێنانن.
ب- هەڵدەستن بەكڕین و بەكاربردنى شمەك و كارگوزارییە بەرهەمهێنراوەكان.
 هەروەها كەرتى بەرهەمهێنانیش (كەرتی كار) دوو رۆڵ (ئەرك) دەبینن لە چالاكى بەرهەمهێنانەدا:
أ- بەرهەمهێنانى شمەك و كارگوزارییەكان و فرۆشتنیان.
ب- خستنەگەڕى بنەماكانى بەرهەمهێنان.
داهاتى نەختینەیى و داهاتى ڕاستەقینە
 پێویستە جیاوازى لە نێوان دوو زاراوە بكەین كە بە بەردەوامى لە ناو شیكردنەوە ئابوورییەكاندا باس دەكرێن كە ئەوانیش(داهاتى نەختینەیى و داهاتى ڕاستەقینەیە).
_ داهاتى نەختینەیى (Monetary income)
 سەرجەمى ئەو پاداشتە نەختینەییانەیە كە خاوەن بنەماكانى بەرهەمهێنان بەهۆى بەشدارى كردنیان لە بەرهەمهێنانى شمەك و كارگوزارییەكاندا دەستیان دەكەوێت.
_ داهاتى ڕاستەقینە (Real Income): بریتییە لە سەرجەمى ئەو شمەك و كارگوزارییانەیە كە خاوەن بنەماكانى بەرهەمهێنان بە داهاتە نەختینەییەكانیان دەستیان دەكەوێت.
 لەپێشەوە ئاماژەمان بەوەدا كەبەرهەمى نەتەوە لە كۆمەڵێك شمەك و كارگوزارى گەورەو جۆراوجۆر پێكدێت كە كۆكردنەوەو بژاردنیان قورس و گرانە بەهۆى زۆرى پێوەر و كێشانەكانیان كە بەكاردەهێنرێت لە پێوانە كردنیاندا وەك (تەن و مەتر و دۆنم و سەعاتى كارو...هتد).
  ڕاستیش نییە بوترێت كە داهاتى نەتەوەیی لەو كۆمەڵە زۆرانەی شمەك پێكدێت كەجۆراوجۆرو جیاوازن، بۆیە پارە بەكارهێنرا وەك یەكەیەكى پێوانەكردن بۆ دیاریكردنى بەهاى داهاتى نەتەوە لەڕووى بەرهەمهێنانەوە.
 داهاتى نەتەوەیش گوزارشت لە بەهاى نەختینەیی هەموو شمەك و كارگوزارییە تەواو بەرهەم هێنراوەكان دەكات لەساڵێكى دیارى كراودا. بۆنموونە كە دەوترێت داهاتى نەتەوەیی لەعێراقدا بۆ ساڵى (2005)دەكاتە (250000ملیار دینار) ئەمە ماناى ئەوەیە كەبڕى شمەك و كارگوزارییە بەرهەم هێنراوەكان لەساڵى (2005) بەنرخى باو لەبازاڕەكاندا حساب كراوە لەو ساڵەدا، لەبەر ئەوەى بەهاى پارەكە كراوە بەیەكەى پێوانەكردن جێگیر نییە، بەڵكو تووشى گۆڕان دەبێت بە(بەرزبوونەوەو نزمبوونەوە) لەگەلأ گۆڕانى ئاستى نرخى شمەك و كارگوزارییەكان و بەهاى پارە (هێزى شت كڕین) بەرز دەبێتەوە لەگەلأ دابەزینى ئاستى گشتى نرخی شمەكەكان، هەروەها بەهاى دادەبەزێت لەگەلأ بەرزبوونەوەی نرخی شمەكەكان، واتە پەیوەندییەكى پێچەوانە هەیە لەنێوان بەهاى پارەو ئاستى گشتی نرخى شمەك و كارگوزارییەكان، بۆیە پارە بە پێوەرێكی ورد دانانرێت بۆ گەیشتن بەبەهاى ڕاستەقینەى داهاتى نەتەوەیى، ئەمەش بەهۆی گۆڕانى هێزى شت پێ كڕینەكەى لە ماوەیەكەوە بۆ ماوەیەكى دیكە.
 بەمەبەستى خۆلادان لەگۆڕانی بەهاى پارە ژمارەى پێوانەیى نرخەكان( ) بەكاردەهێنین بۆ گەیشتن بە بەهاى راستەقینەى داهاتى نەتەوەیی (داهاتى راستەقینەی نەتەوەیى) و دوورخستنەوەى كاریگەریی گۆڕانى نرخەكان لەسەر داهاتى نەتەوەییەوە ئەم هەنگاوانەى خوارەوە دەگرینە بەر:
1- دیاریكردنى ساڵێك لە ساڵەكان وەك (ساڵى بنەڕەت) كە ئەو ساڵە نرخ تاڕادەیەك تێیدا جێگیرەو نەگۆڕ بێت و لەپاشاندا نرخەكانى دەكرێت بەپێوەر، واتە نرخى ساڵەكانى دیكەی پێ دەپێورێت.
داهاتى ڕاستەقینەى نەتەوەیى=	داهاتى نەختینەی نەتەوەیى	
× 100
	ژمارەى پێوانەكارى نرخەكان

2- بەكارهێنانى ئەم هاوكێشەیەى خوارەوە بۆ دۆزینەوەى داهاتى ڕاستەقینەى نەتەوەیی :
پێكهێنەرەكانی داهاتى نەتەوەیی:
بەگوێرەی ئەو پۆلێنكردنەى لەدەزگای ئامارى سەر بەنەتەوە یەكگرتووەكان كراوە، ئابوورى نەتەوە لە سێ كەرتى سەرەكى پێكدێت و هەریەكەشیان لەچەند چالاكییەكی ئابووری پێكدێن و داهاتی نەتەوەش لەسەرجەمی بەرهەمی ئەم كەرتانە پێكدێت كەئەمانەن:
1- كەرتی شمەك ئامێز : پێكدێت لە:
أ- كشتوكالأ و دارستان و ڕاوكردن.
ب- كانزاكاری و كانەبەرد: دەرهێنانی نەوتى خاو و كانزاكانی دیكەش دەگرێتەوە.
ج- پیشەسازییە گۆڕانكارییەكان : وەك پیشەسازییەكانى بەكاربردن و پیشەسازی شمەكی نیمچە دروستكراو.
د- كارەبا و گاز و ئاو.
ه- دامەزراندن و بینا دروستكردن.
2- كەرتی دابەشكردن: پێكدێت لە:
‌أ-	گواستنەوەو هاتووچۆ و عەمباركردن.
‌ب-	بانكەكان و بیمەكردن و خانووبەرە.
‌ج-	بازرگانی ناوخۆ و دەرەكی.
3- كەرتی كارگوزاری: لە سەرجەمی كارگوزارییە كۆمەڵایەتی و گشتییەكان و كارگوزارییەكانی كەرتی تایبەت پێكدێت.
 
ڕێگەكانی حسابكردنی داهاتی نەتەوەیی:
لەم بڕگەیەدا باس لەسەر ڕێگەو شێوازە بەكارهێنراوەكانی پێوانەكردن و خەمڵاندنی داهاتی نەتەوەدا دەكەین كە بەكارهێنراون، بەپشت بەستن بەو داتا ئامارگیرییانەى كە تایبەتە بەداهاتی نەتەوە و چۆنیەتی هەڵسوڕاندنیان و لەم حسابكردنە ئاستی چالاكی ئابووری بۆ هەموو كەرتەكان ڕوون دەبێتەوە و ڕادەی گەشەكردن و پەرەسەندنیان نیشان دەدرێت، هەروەها ئەم حسابكردنە قەبارەی بەرهەمهێنان، قەبارەی خەرجی بەكارهێنان و وەبەرهێنان و قەبارەی مامەڵە لەگەلأ دەرەوە (بازرگانی دەرەكی) پیشان دەدات، لەلایەكی تریشەوە حسابكردنى داهاتی نەتەوە بەشداری دەكات لە بەهێزكردنی ئامرازەكانی شیكردنەوەی ئابووریدا كە توێژەری ئابووری پشتی پێ دەبەستێت لەشیكردنەوە و لێكدانەوەی دیاردەو گرفتە ئابوورییەكان و چارەسەركردنیان.
ڕێگەى یەكەم: ڕێگەى بەهاى زێدەدانراو یان بەرهەمى تەواوەتى:
(Value Added approach)
 پوختەی ئەم ڕێگەیە ئەوەیە كە هەموو شمەك و كارگوزارییە بەرهەم هێنراوەكان لەكەرتە ئابوورییە جۆراوجۆرەكانى (شمەك ئامێز – دابەشكردن – كارگوزارى) كۆبكەینەوەو بەها نەختینەییەكانیان بەپێى نرخى بازاڕ حیساب دەكەین:

و لەدواییدا بەهاى پێویستییەكانى بەرهەمهێنان وەك كەرەستەى خاو و شمەكى نیمچە دروستكراو و وزە و..........هتد حساب دەكەین كە بەشدارییان كردووە لەچالاكى بەرهەمهێنانەكەدا و بەهاى پێویستییەكانى بەرهەمهێنان لەبەهاى بەرهەمى هەمووەكی دەردەكەین دەگەینە بەهاى زێدەدانراوى هەر كەرتێك، بۆیە دەتوانین پێناسەى (بەهاى زێدەدانراو) بكەین بەوەى: (جیاوازییە لەنێوان بەهاى بەرهەمى هەمووەكى بۆ یەكەیەكى بەهەمدارى و بەهاى پێویستییەكانى بەرهەمهێنان كە بەكارهێنراوە لە چالاكى بەرهەمهێناندا لەماوەیەكى دیارى كراودا (ساڵێك))



بەكۆكردنەوەى بەهاى زێدەدانراوى هەموو كەرتە ئابوورییەكان (شمەك ئامێز – دابەشەكی – كارگوزارى) سەرجەمی داهاتى نەتەوەمان دەست دەكەوێت.
 گەر وادابنێین لەكەرتى پیشەسازیدا پرۆژەیەكمان هەیەو قوماش بەرهەم دەهێنێت و بەهاى بەرهەمى هەمووەكى ئەم پرۆژەیە (15600 دۆلار) بێت و بەهاى پێویستییەكانى بەرهەمهێنانیش لەم چالاكى بەرهەمهێنانەدا بەم شێوەیە بووە:
 

بەهاكان بە دۆلار	داتاكان
10000	كڕینى لۆكە
250	تێچوونى گواستنەوەى لۆكە بۆ كارگە
50	تێچوونى گواستنەوەى لۆكە چنراوەكان بۆكارگەى بۆیاخكردن
150	بۆیاخكردن و نەخشكردنی قوماشەكان
50	وزە
10500	بەهاى پێویستییەكانى بەرهەمهێنان

بەهاى زێدە دانراو = بەهاى بەرهەمى هەمووەكى – بەهاى پێویستییەكانى بەرهەمهێنان
= 15600 - 10500
= 5100 دۆلار
 لەمەشەوە بە دۆزینەوەى بەهاى زێدەدانراوى هەموو كەرتەكانى ئابوورى كۆكردنەوەیان بەهاى داهاتى نەتەوەمان دەست دەكەوێت.

ڕێگەى دووەم: ڕێگەى داهاتى دابەشكراو(Income disturputed Approach):
  ئەم ڕێگەیە لە حسابكردنى داهاتى نەتەوەدا پشت بە كۆكردنەوەى ئەو داهاتانەى دەبەستێ كە بەسەر هەموو خاوەن بنەماكانى بەرهەمهێنان دابەشكراوە، واتە كۆكردنەوەى دەسهاتى بنەماكانى بەرهەمهێنانە و داهاتى نەتەوەش بەم شێوەیەى خوارەوە دابەش دەكرێت:
أ- كرێ و موچە و پاداشتەكان: دەدرێت بە كرێكارەكان و كارگێڕییەكان و هونەرییەكان و كەسانی دیكە.
ب- موڵكانە و كرێ خانوو: دەدرێت بە خاوەن زەوى و خانووبەرەكان.
ج- سوو: دەدرێت لە بەهاى بەكارهێنانى سەرمایەدا.
د- قازانج: داهاتى ڕێكخەر دەنوێنێت كە بەشدارە لە چالاكى بەرهەمهێناندا.
  بە كۆكردنەوەى ئەم داهاتە دابەشكراوانەی گشت كەرتە ئابوورییەكان كە بەسەر خاوەن بنەماكانى بەرهەمهێنان دەبەخشرێتەوە لە ماوەى ساڵیكدا بەهاى نەختینەیى داهاتى نەتەوەیى ئەو وڵاتەمان دەست دەكەوێت.

ڕێگەى سێیەم: ڕێگەى خەرجكردن (Expenditure Approach):
 ئەم ڕێگەیە بە یەكێك لە ڕێگە سەرەكییەكانى دیاریكردنى داهاتى نەتەوەیی یاخود بەرهەمی نەتەوەیی دادەنرێت لە كۆمەڵگەدا‌و تێڕوانین بۆ داهاتى نەتەوەیی لە گۆشەى خەرجكردنى كۆتایى بۆ شمەك و كارگوزارییە تەواوەكانى بەكاربردن و وەبەرهێنان لە ماوەیەكى دیارى كراودا (ساڵێك) كە كە لەلایەن كەس و دەزگاكانى میرییەوە خەرج دەكرێن, ئەم ڕێگەیە پێشى دەوترێت ڕێگەى بەكارخستن یان خەرجكردنى داهاتى رەخساو كە خاوەن بنەماكانى بەرهەمهێنان دەستیان دەكەوێت.
  ئەم ڕێگایە خەرجییەكان لەسەر بنەڕەتى دوا بەكارهێنانیان حساب دەكرێت و خەرجییە ناوخۆییەكان دابەش دەكرێتە سەر چوار بنەماى سەرەكى و خۆى لەمانەى خوارەوەدا دەبینێتەوە:
أ- خەرجى بەكاربردن: ئەمەش خەرجى كەرتى خێزان دەگرێتەوە بۆ شمەكە تەمەندارەكان (ئۆتۆمبێل – تەلەفزیۆن – جلشۆر... هتد) و شمەكى بەكاربردن(خۆراك – جلوبەرگ .... هتد).
ب- خەرجى وەبەرهێنانى ناوخۆیى تایبەتى: ئەمەش خەرجى كەرتى بەرهەمهێنان دەنوێنێت لەسەر شمەكى بەرهەمهێنانى وەك ئامێر – مەكینە.
ج- خەرجى میرى: دوو جۆر خەرجكردن دەگرێتەوە:
1- ئەو خەرجیانەى میرى كە لە بەرامبەریاندا شمەك یان كارگوزاری دەست دەكەوێت.
2- ئەو خەرجیانەى میرى كە لە بەرامبەریاندا هیچ شمەك و كارگوزارییەكى دەست ناكەوێت.
د- پوختەى مامەڵە دەرەكییەكان: ئەمەش پوختەى ئەو مامەڵە دەرەكییانە دەنوێنێت كە دەوڵەت ئەنجامى دەدات لەگەڵ دەوڵەتەكانى تردا بەشێوەى (هاوردەو ناردەنى).
كەواتە: پوختەى مامەڵەى دەرەكى = نێراو –  هێنراو
لێرەشەوە شارەزاى ئەوە دەبین كە خەرجى نەتەوە(داهاتى نەتەوە) دەكاتە سەرجەمى هەموو خەرجییەكانى هەر چوار كەرتەكانى (خەرجى بەكاربردن+ خەرجى وەبەرهێنان + خەرجى میرى + پوختەى مامەڵە دەرەكییەكان).





ئاستەنگەكانى حسابكردنى بەرهەمی ناوەخۆ (داهاتى نەتەوە):
 لە كاتى خەمڵاندنی داهاتى نەتەوەدا شارەزایانى ئەم بوارە ڕووبەڕووی چەندین ئاستەنگ دەبنەوە كە خۆى لە جیاوازی دیارى كردنەكان      دەبینێتەوە، وا لە خوارەوەش چەند ئاستەنگێك دەست نیشان دەكەین:
1- ڕێگاكانى ئامادەكردنى حسابى داهاتى نەتەوە لە كۆمەڵگەیەكەوە بۆ یەكێكى تر بە پێى شێوازى ئامادەكردنى حسابەكان لەلایەك و بە پێى ڕادەى بوونى داتا لەسەر مامەڵە ئابوورییەكان كە ئەنجام دەدرێت لە سەر چالاكییە ئابوورییەكانیان جیاوازە لە كاتى ئامادەكردنەكەدا لە لایەكى ترەوە.
2- كەمى داتا ئامارگرییەكانى تایبەت بەداهاتى نەتەوە، چونكە هەندێك شمەك و كارگوزارى كە لە كۆمەڵگەدا بەرهەم دەهێنرێت ئەو داتا(زانیارییە) فەرمییانە نیشانیان نادات، ئەمەش دەبێتە هۆى ئەوەى كە دیاریكردنى داهاتى نەتەوە كەمتر بێت لە ڕاستییەكەى. 
3- بەرهەمهێنانى هەندێك كارگوزارى لەلایەن ئەندامانى كۆمەڵگەوە بەكاردەهێنرێت بێ ئەوەى بچێتە بازاڕ و بەهایان دیارى بكرێت وەك ئەو كارگوزارییە كەسییانەى كە ئەندامانى كۆمەڵگەیەك پێشكەش بە یەكترى دەكەن، وەك ئەو خزمەتگوزاری و كارەی ژنەكان لەماڵەوە دەیكەن، یان كاتێ جوتیارەكان بەشێك لە بەرهەمە كشتوكاڵییەكانیان بەكاردێنن و ئەم كارگوزارییانە حیساب ناكرێن, ئەمەش دەبنە هۆى ئەوەی راستی خەمڵاندنی داهاتى نەتەوە كەمتر بێت.
4- گرانى جیاكردنەوە لە نێوان شمەك و كارگوزارییە ناوەندییەكان و شمەك و كارگوزارییە تەواوە دروست كراوەكان وەك كارگوزارى دادگا و بەرگرى و ئاسایش كە هەموویان كارگوزارى تەواو دروست كراون و بەهاكانیان بە پێی ئەو خەرجیانە دیارى دەكرێت كە دەوڵەت ئەنجامی داوە، بەڵام هەندێك لە ئابووریناسەكان جەخت لەسەر ئەوە دەكەنەوە كە ئەمانە كارگوزارى ناوەندین و تەواو دروستكراو نین.
5- هەندێك دەسهات هەیە كە خاوەنەكانیان وەرى دەگرن بێ ئەوەى بەشداریان كردبێت لە بەرهەمهێناندا وەك بەخشینەكان و دیاریەكان و یارمەتییەكانی وەزارەتى كاروبارى كۆمەڵایەتى بۆ پیرو پەككەوتەكان لەبەر ئەوە پێویستە لە داهاتى نەتەوەدا حساب نەكرێت، چونكە لە ڕاستییەكەى زیاتر دەردەكەوێت.

بارگۆڕانى ئابوورى:
 ژیانی ئابوورى كۆمەڵگە نوێیە سەرمایەدارییەكان بەوە دەناسرێت كە تووشى بارگۆڕانى بەخول دەبێت لە بەرهەمهێنانى هەمووەكیدا، بەڵام ئەم بارگۆڕانە بەخولانە لە بیردۆزى ئابووریدا بایەخپێدانیكى ڕێژەیى كەمیان بەركەوتووە تا ئەم سەردەمە ئەمەش دەگەڕێتەوە بۆ ئەوەى كە بارگۆڕانە بە خوولەكان لەكۆندا شوێنەوارى كۆمەڵایەتى بەرفراوانى لێ نەكەوتەوە، بەڵام پاش جەنگى جیهانى یەكەم بێكارى بەردەوام (ماوەدرێژ) لە نێوان كرێكارەكاندا سەری هەڵدا.
 لەو دەوڵەتانەى كە لەڕووى ئابوورییەوە پێشكەوتوون و ئەو بێكارییەى دواى جەنگى جیهانى یەكەم سەری هەڵدا بووە دیاردەیەكی جیهانی، جیهان لەسەروبەندی ماوەی نێوان 1929 – 1933 بێ بازاڕیەكی گەورەى بەخۆوە بینى كە بووە هۆی زۆربوونی ژمارەی بێكاران، هەر ئەمەش بووە هۆى ئەوەى كە لە سروشت و هۆكارەكانى بارگۆڕانى ئابوورى بكۆڵنەوە و بەشێكى گەورەى نووسینە ئابوورییەكانیان بۆ تەرخان بكەن لە ماوەى ئەم پەنجا ساڵەى دواییدا.
پێناسەى بار گۆڕانى ئابوورى: 
 مەبەست لە بارگۆڕانى ئابوورى (ئەو قۆناغانەن كە چالاكى ئابوورى گشتی بە بەرزبوونەوە بێت یان نزمبوونەوە پێدا تێپەڕ دەبێت بە گوێرەی ئەو گۆڕانانەى لە خواست و خستنەڕووى هەمووەكیدا ڕوودەدات، چوار قۆناغ هەیە بۆ بارگۆڕانى ئابوورى كە ئەمانەن [وەستاوى ، بێ بازاڕى ، بوژانەوە، برەوسەندن].

قۆناغەكانى بارگۆڕانی ئابوورى 

1- قۆناغى وەستاوى (الركود) Recession :
 مەبەست لە وەستاوى كەمبوونەوەى بەرهەمى هەمووەكى و داهات و كارپێدان و ئاڵوگۆڕى دەرەكییە. بەزۆرى شەش مانگ یان زیاتر دەخایەنێت و ئەم دۆخە بە كەمبوونەوەى چالاكى ئابوورى دەناسرێت لە زۆربەى كەرت و چالاكى و بوارە ئابوورى و كۆمەڵایەتییەكاندا.

2- قۆناغى بێ بازاڕى (الكساد) (Depression): 
  ئەم قۆناغە چالاكى ئابوورى و كۆمەڵایەتى تیایدا دەگاتە نزمترین ئاست پاش ئەوەى قۆناغى وەستاوى كە بەردەوام دەبێت و بەوە دەناسرێت كە تێكڕایى بێكارى زیاد دەكات و بازرگانى تووشى بێ بازاڕى دەبێت و نرخەكان زۆر دادەبەزێت.


3- قۆناغى بوژانەوە (الانتعاش): (Recovery)
 پاش قۆناغى یەكەم و دووەم ئابوورى نەتەوە دەست دەكات بە بوژانەوە بەهۆى ڕامیارییە ئابوورییە گونجاوەكانەوە كە ئابوورى نەتەوە دەست دەكات بە بەرزبونەوەیەكى پلە پلە(لەسەرخۆ) و لەگەڵیدا قازانجى هەمووەكی و كارپێدان و كرێ و نرخى سوو زیاد دەكەن.

4 - قۆناغى برەوسەندن (الازدهار) (Boom):
 ئەو قۆناغەیە كە بەرهەمهێنانى تێدا دەگاتە بەرزترین ئاست پاش قۆناغى بوژانەوە و بە بەرزبوونەوەى ئاستى بەرهەمهێنان و كارپێدان و گەشەكردنی بازرگانى و بەرزبوونەوەى ئاستى داهات دەناسرێت یان قۆناغێكە كە هەموو هۆكارەكانی بەرهەمهێنان لە كار دەبن.
دەتوانرێت ئەم چوار قۆناغە بەم شێوەیەى لاى خوارەوە وێنە بكرێت:

 
شێوەى ژمارە (2) قۆناغەكانى بارگۆرانى ئابوورى
چەند نیشانیەكى سەرەكى بۆ دیاریكردنى ئەم قۆناغە ئابوورییانەدا بەكاردێن كە ئەمانەن:
أ- گۆڕان لە سەرجەم یان پوختەى بەرهەمى نەتەوە.
ب- گۆڕان لە تێكڕاى بێكارى یان كارپێدان.
ج- گۆڕان لەئاستى گشتى نرخ بۆ سەرجەم شمەك و كارگوزارییەكان.
بەڵام لێكدانەوەى هۆكارەكانى بارگۆڕانى ئابوورى دەتوانین لە دوو بۆچووندا كۆ بكەینەوە كە ئەمانەن :

•	بۆچوونى یەكەم ( ئاراستەى یەكەم):
 بارگۆڕانەكە وا لێك دەداتەوە كە بەهۆى كەمى خواستى هەمووەكى و بەتایبەتیش خواستى بەكاربردنەوە دروست دەبێت، بەمانایەكى تر خەرجكردن بۆ شمەكى بەكاربردن كەمترە لەقەوارەى بەرهەمهێنان بەهۆى خراپ دابەشكردنى داهات و سامانەوە، ئەمەش دەبێتە هۆى ئەوەى زیادە لەبەرهەمهێنانى شمەك و لەبەرامبەریدا خواستێكی كەم هەیە دروست ببێت، ئەوەش وا دەكات بێ بازارى ڕوو لەو شمەكە بكات و ئاستى بەرهەمهێنان كەم بێتەوە، لەكۆتاییدا دەبێتە هۆى لەكارخستنى بەشێك لەیەكەكانى بەرهەمهێنان و بەرزبوونەوەى تێكڕاى بێكارى و لەپاشاندا وەستاوى و بێ بازاڕى دروست دەكات. ئەم بۆچوونە پێى دەوترێت (كەمبوونەوەى بەكاربردن)،(under consumption) , چونكە تواناى شت كڕین بەبەردەوامى كەمترە لە قەوارەى بەرهەمهێنان.


بۆچوونى دووەم (ئاراستەى دووەم):
 بارگۆڕانى ئابوورى بەهۆى فراوانبوونى وەبەرهێنانەوە دروست دەبێت، چونكە وەبەرهێنەكان گەشبینن یان دڵفراوان و بەئومێدن و دیارى كردنەكانیشیان(خەملاندنیان) ورد نەبووە. ئەم فراوانكردنە دەبێتە هۆى دروستبوونى گرفتێك لە هاوسەنگى نێوان پاشەكەوت و وەبەرهێنان، ئەمەش دەبێتە هۆى دامەزراندنى دامو دەزگاى بەرهەمهێنانى زۆر و لەپاشاندا فراوانبوون لە بەرهەمهێنانى شمەك و كارگوزارییەكان بەڕاددەیەك گەورەتر بێت لەقەبارەى خواست لەسەریان، ئەمەش بەدەركەوتنى وەستاوى و بێ بازاڕى كۆتایى دێت.
 لەوەى پێشەوە ئەوەمان بۆ ڕوون دەبێتەوە كەبارگۆڕانى ئاستى چالاكییە ئابوورییەكان ئەو دۆخە ناهاوسەنگییە دەنوێنێت كە لە نێوان داهاتى نەتەوە و خەرجى نەتەوەدایە، كاتێك داهاتى نەتەوە یەكسان بێت بە خەرجى نەتەوە ئەوا ئابوورى نەتەوە لە دۆخى هاوسەنگی دا دەبێت(خواستى هەمووەكى یەكسان دەبێت بە خستنەڕووى هەمووەكى )، بەڵام ئەگەر قەبارەى خەرجى نەتەوە كەمتر بێت لە قەبارەى داهاتى نەتەوە ئەوا ئابوورى لە دۆخى داكشانەوە دەبێت، بەڵام ئەگەر قەبارەى خەرجى نەتەوە گەورەتر بێت لە قەبارەى داهاتى نەتەوە ئەوا ئابوورى لە دۆخى بەرفراوانبوون دا دەبێت(هەڵاوسان).
 كەواتە بارگۆڕانى ئابوورى كە چالاكییە ئابوورییەكان رووبەڕووى دەبنەوە لە ڕاستیدا دەرچوونى چالاكییە ئابوورییەكانە لەو دۆخى هاوسەنگییەى كە هەیەتى و ڕووەكانى ئەم بارگۆڕانانەش داكشانەوە و هەڵاوسانە كە دێینە سەر شیكردنەوە و چۆنیەتى چارەسەركردنیان.
 
هـەڵاوســان
INFLATION
پێشەكى: 
هەڵاوسان بە یەكێك لە گیروگرفتە ئابوورییە سەرەكییەكان دادەنرێت كە لەم سەردەمەدا جیهان پێوەى دەناڵێت، سەرەڕاى بایەخدانى ئابووریناسەكان بەم دیاردەیە هەتا ئێستا مشتومڕێكى زۆر هەیە دەربارەى هۆكارەكانى و كاریگەرى ئابووریان لەسەر ڕژێمى ئابوورى و باشترین ڕامیارى كە پێویستە پەیڕەو بكرێت تا زالأ بین بەسەریدا یان چارەسەرى بكرێت.
لەمڕۆدا هەڵاوسان شوێنێكى گەورەى دیارى كردووە لە لێكۆڵینەوەى زانستى ئابووریدا لەبەر چەند هۆیەك كە لە گرنگترینیان:
1. بیریی كلاسیكی (كۆن) هەمیشە هۆكارەكەى بە زۆربوونی بڕى دراو و بەرزبوونەوەى ئاستی گشتى نرخەكان دەبەستێتەوە، بێ ئەوەى ئاماژە بە هۆكارەكانى تر بكات.
2- مەترسی لە كاریگەرى هەڵاوسان لەسەر چالاكییە ئابوورى و كۆمەڵایەتییەكان.
3- هەڵاوسان پاش جەنگى جیهانى دووەم بووە بە دیاردەیەكى بڵاو لە زۆربەى دەوڵەتە پێشكەوتوەكان و تازەپێگەیشتوەكان دا.

پێناسەى هەڵاوسان:
(هەڵاوسان ئەو بەرزبونەوە بەردەوام و هەست پێكراوەیە لە ئاستى گشتى نرخەكاندا ڕوودەدات لە دەوڵەتێكدا لەوە دروست بووە كە خواستێكى زیاتر هەیە لەچاو خستنە ڕووى شمەك‌و كارگوزارییەكاندا لە ماوەیەكى دیارى كراودا كە لەشەش مانگ زیاترە).
 یان ئەو زۆربوونى بڕى پارەیەیە كە بە ڕادەیەكە لەگەڵیدا بەهاى پارە لە بازاڕەكاندا دادەبەزێت.
جۆرەكانى هەڵاوسان:
1- هەڵاوسانى خشۆك (هەڵاوسانى مام ناوەندى):
 ئەو هەڵاوسانەیە كە نرخەكان بە تێكڕایەك زیاد دەكات ناگاتە 10% و زۆر لەسەرخۆ دەبێت لە زیادبوونەكانیدا.
2- هەڵاوسانى سەركێش:
 ئەو هەڵاوسانەیە كە ئاستى گشتى نرخەكان بە تێكڕاییەكى زۆر بەرز زیاد دەكەن و تیایدا دەستاودەستكردنى دراو زۆر دەبێ و دراوەكان لە ئەركى سەرەكى خۆیان دەوەستن كە كۆكەرەوەى بەهاكانن، ئەمەش دەبێتە هۆى هەرەسهێنانى سیستەمى نەختینەیى و نەمانى بەهاى یەكەى دراو، وەك ئەوەى لە ئەڵمانیا لە ساڵى 1921 ڕوویدا ئەم جۆرەش بەزۆرى بەستراوەتەوە بە هەلومەرجى شەڕ و شۆڕش و جێگیر نەبوونى بارى ڕامیارى و ئابوورى و كۆمەڵایەتى دەوڵەتەوە.
3- هەڵاوسانى كپكراو:
بریتییە لە دانانى نرخ لەلایەن دەسەڵاتدارە بەرپرسەكانەوە و بارێكى كاتییە، چونكە یان ئەوەتا دەسەڵاتداران دەتوانن بارى ئابوورى ڕاست بكەنەوە بە كار ڕاپەڕاندنەكانیان لە ڕێگەى نرخى زۆرەملى و دابەشكردن بە كۆبۆن یان ئەوەتا بارەكە لە دەست دەردەچێت و هەڵاوسانەكە ڕوو لە زیاد بوون دەكات و زۆرجار ئاڵۆزتر دەبێت و دەگۆڕێت بۆ هەڵاوسانى سەركێش.


4- هەڵاوسانى بەخێرایى زیاد بوو:
 بریتییە لە بەرزبوونەوەى نرخەكان بە تێكڕایەك كە زۆرترە لە تێكڕایى زیادبوونى هەڵاوسانى خشۆك، بەڵام ماوەى مانەوەكەى لە هەڵاوسانى خشۆك كەمترە.

هۆیەكانى هەڵاوسان:
1- هەڵاوسانى خواست: (Demand inflation) 
 ئەم جۆرەى هەڵاوسان لە ئەنجامى ئەوەوە پەیدا دەبێت كە قەبارەى پارە لاى كەسەكان زۆر زیاد دەكات و قەبارەى شمەك و كارگوزارییەكانى رەخساوی كۆمەڵگە جێگیر دەبێت (ناگۆڕێت)، ئەمەش دەبێتە هۆى بەرزبوونەوەى نرخەكان بە شێوەیەكى بەردەوام و ڕوو لە زیادبوون هەڵاوسانێك دەهێنێتە كایەوە كە پێى دەوترێت (هەڵاوسانى خواست). لەوانەیە لە گرنگترین ئەو هۆكارانەى ببێتە هۆى دەركەوتنى ئەم جۆرە ئەوە بێت كە بە كورتهێنانى دارایى ناسراوە (ئەو دۆخەیە كە خەرجییەكانى گشتى زیاتر بێت لە دەسهاتى گشتى) و كاتێك میرى چارەسەرى ئەم كورتهێنانە دەكات لە ڕێگەى دەركردنى دراوەوە لەلایەن بانكى مەركەزییەوە ئەوا ئەمە دەبێتە هۆى ئەوەى كە ئابوورى بە بڕێكى زۆرى پارە تێر بكرێت (پارەدار بكرێت) كە لە بەرامبەریدا فراوانبوونێك لە تواناى بەرهەمهێنانى وڵاتدا نایەتەدى، ئەم جۆرەى هەڵاوسان بە زۆرى دەوڵەتە تازە پێگەیشتووەكان دەگرێتەوە، چونكە ئەم دەوڵەتانە ناتوانن قەبارەى بەرهەم هێنراویان زیاد بكەن لە كاتى زیادبوونى خواستدا بەهۆى ئەوەى دەزگاى بەرهەمهێنانیان نەرم نییە.
2- هەڵاوسانى تێچوون (Cost puch inflation) :
 هەندێك جار بەرهەمهێنەكان ڕووبەڕووى زیادبوونێكى كتوپڕ دەبنەوە لە تێچوونى بنەماكانى بەرهەمهێناندا,ئەویش كاتێ خۆیان لەبەرامبەر سەندیكاى بەهێزى كرێكارانى ببیننەوە كە تواناى بەرزكردنەوەى ئاستى كرێى كرێكارەكانى هەبێت یان لەوانەیە نرخى هەندێ كەرەستەى خاو بە شێوەیەكى كتوپڕ بەرز بێتەوە، لە هەردوو دۆخەكەدا ئەمە كاریگەرییەكى ڕاستەوخۆ بەجێ دەهێڵێت لەسەر نرخى كۆتایى بەرهەم هێنراوەكان كە زیادبوونى تێچوون لە بنەماكانى بەرهەمهێناندا كە كارى تێكردون.
 ئەم كاریگەرییەش هەستپێكراوتر دەبێت كاتێك زیادبوونى تێچوونى بەرهەمهێنان زۆر بێت، وڵاتانی ئەوروپا بە شێوەیەكى تایبەتى تووشى ئەم دۆخە هاتن كاتێك نرخى سەرچاوەكانی وزە چوار ئەوەندە زیادى كرد لە كاتى قەیرانى نەوت لە ساڵى 1973دا, ئەمەش تووشى گێژاوى هەڵاوسانى تێچوونى كردن، چونكە زیادبوونى نرخى وزە كاری كردە سەر هەموو بەرهەم هێنراوەكان و نرخى دەرامەتەكان بە شێوەیەكى گەورە و بەردەوام زیادى كرد لە ماوەى ساڵانی 1973-1978. بێگومانى گرانە دەست بەسەر تێچوونەكان دابگیرێت ئەگەر لەو جۆرە بێت كە بنەماكانى بەرهەمهێنان لە دەرەوە هێنرابن، چونكە ئەو دەوڵەتە ناتوانێت نرخى دەرامەتەكان بە شێوەیەكى تەواوەتى كۆنتڕۆڵ بكات, هۆكارى ئەمەش ئەوەیە دەرامەتەكان هەر لە بنەڕەتەوە بەگرانى هێنراون.
3- هەڵاوسانی هێنراو (Imported inflation) 
 ئەم جۆرەی هەڵاوسان لە ئابوورییە بچووكراوەكان و تازە پێگەیشتووەكاندا دەردەكەوێت و پێناسەش دەكرێت بەوەی كە (ئەو زیادبوونە خێرا و بەردەوامەیە بۆ نرخى ئەو شمەك و كارگوزراییە تەواوانەى لە دەرەوە هێنراون، وەك (جلوبەرگی ئامادەكراو، پێڵاو، خۆراكی ئامادەكراو) ، ئەمەش مانای ئەوەیە كە دەوڵەت كۆمەڵێك شمەك و كارگوزاری دەهێنێتە ناوەوە كە خۆیان نرخەكانیان بەرزە و ناچارە لە بازاڕە ناوخۆییەكاندا بەو نرخە بەرزانە بیانفرۆشێتەوە)، ئەم دەوڵەتە ناتوانێت هیچ ڕۆڵێكی بەرچاو ببینێت لە دیاریكردنی نرخی شمەكە هێنراوەكاندا، لەبەر ئەوەی ئەم دەوڵەتە بەكاربەرێكى بچووكە و ناتوانێت كار بكاتە سەر قەوارەی بازاڕە جیهانییەكان و نرخەكانیان.

4- هەڵاوسانی نەختینەیی: 
هەروەك دەزانین زیادبوونی بڕی پارە لە كۆمەڵگە بێ ئەوەى زیادبوونی قەبارەى بەرهەمهێنانى شمەكی لەگەڵدا بێ دەبێتە هۆی زیادبوونی نرخەكان و دواتر دەبێتە هۆی دابەزینی هێزی كڕینەكەی، ئەمەش دەبێتە هۆی زیادبوونێكی لەناكاو لە دەستاو دەستكردنی ئەو دراوە، لە كۆتاییدا دەبێتە هۆی بەرزبوونەوەی ڕوو لەزیادی نرخی شمەك و كارگوزارییەكان و هەڵاوسانی سەركێش دروست دەكات، چونكە خەڵك پێشبینی ئەوە دەكەن كە هێزی شت كڕینی دراوەكە زیاتر دابەزێت و بەخێراترین كات بیگۆڕنەوە بە دراوێكی تر بەها جێگیر یان زەوی وزار یان زێڕ.

 
كاریگەرییە ئابووری و كۆمەڵایەتییەكانی هەڵاوسان:
 هەڵاوسان چەندین كاریگەری ئابووری و كۆمەڵایەتی لێدەكەوێتەوە، كە دەتوانین بەم شێوەیەی خوارەوە پوختەكانیان بخەینەڕوو:
1. هەڵاوسان لاسەنگی لە تەرازووی پارەدان دروست دەكات و بەرەو كورتهێنانى دەبات ، ئەمەش لەبەر ئەوەیە كە خواست زۆرە لەسەر هێنراوەكان و قەبارەی نێردراوەكان كەم دەكات، چونكە ئەو زیادەی هەڵاوسانەی لە خەرجی میرییدایە زیادبوونی خواستی لێدەكەوێتەوە كە تەنها شمەكە بەرهەم هێنراوەكانی ناوخۆ ناگرێتەوە، بەڵكو هێنراوەكانیش دەگرێتەوە، هەڵاوسانەكە بەرەو بەرزكردنەوەی تێچوونی بەرهەمهێنانی ئەو شمەكانەش دەچێت كە بۆ ناردنە دەرەوەن، ئەمەش توانای بەربەرەكانی لە بازاڕە دەرەكییەكاندا لاواز دەكات، بۆیە خواستی دەرەكی لەسەر كەم دەكاتەوەو كورتهێنان دروست دەكات بۆ تەرازووی پارەدان.
2. بەردەوام بەرزبوونەوەی نرخەكان شڵەژان و پشێوی لە جێبەجێكردنی پڕۆژە ئابوورییەكاندا دروست دەكات كە مەحاڵە بتوانرێت تێچوونی دامەزراندنی پڕۆژەكان بەشێوەیەكی تەواوەتی دیاری بكرێت كە بەكارهێنراوەكانیان بە بەردەوامی لە كاتی جێبەجێكردنی پڕۆژەكەدا بەرزدەبێتەوە، ئەمەش لە كۆتاییدا دەبێتە هۆی ئەوەی كە هەندێك لە كەرتەكان نەتوانن دەرامەتی پێویست پەیدا بكەن بۆ تەواوكردنی پڕۆژەكانیان.
3. هەڵاوسان دەبێتە هۆی ئەوەی كەسەكان متمانەیان بە دراوەكەیان بێهێز بێت و هاندەری پاشەكەوت كردنیشی لاواز دەبێت، چونكە ئەگەر بەهای پارە بەرەو دابەزینی بەردەوام ڕۆیشت، ئەوا ئەو ئەركە لەدەست دەدات كە كۆكەرەوەی بەهایە، ئەمەش حەزی هەڵگرتنی شمەكیان لەلا زیاتر دەكات بەرامبەر بە دراو، بەمەش ئارەزوویان زیاتر بەرەو خەرجكردنى بەكاربردن دەڕوات، ئەوەشی كە دەمێنێتەوە لە دراو دەیگۆڕنەوە بە زێڕ و ئەو دراوە بیانییانەی بەهاكانیان جێگیرە یان ئاڕاستەی كڕینی شمەكی تەمەن درێژ و زەوی وزاری دەكەن.
4. هەڵاوسان دەبێتە هۆى دووبارە دابەشكردنەوەى داهات:
 بەرزبوونەوەى ئاستەكانى نرخ دەبێتە هۆى دابەزینى هێزى كڕین لاى ئەو كەسانەى داهاتەكانیان دیارى كراوە كە زۆرینەى كۆمەڵگە پێك دەهێنن لە كاتێكدا خاوەن زەوى و زار و خانوبەرە و پیاوانى كار كە كەمینەن لە كۆمەڵگەدا هەڵاوسانەكە دەبێتە هۆى زیادبوونى داهاتەكانیان‌و دابەش كردنەوەى داهاتەكە بە شێوەیەك دەبێت كە لە بەرژەوەندیان بێت.

چارەسەرى هەڵاوسان:
 دەتوانرێت بە چەند شێوازێكى جیاواز چارەسەرى هەڵاوسان بكرێت كە گرنگترینیان ڕامیارى نەختینەیى و ڕامیارى دارایى و ڕامیارى دەستێوەردانى ڕاستەوخۆیە و ئەم ڕامیاریانەش خۆیان لەم كار ڕاپەڕاندانەى خوارەوەدا دەبینێتەوە:
1- ڕامیارى نەختینەیى:
  ئەو ڕامیارییەیە كە پەیوەندى بە دراو ودەزگاى بانكەوە هەیە وكاردەكاتە سەر خستنەڕووى دراو تا قەبارەى هێزى شت كڕین فراوان بكات یان كەم بكاتەوە، وا لە خوارەوە بەكورتى باسى ئامرازەكانى ڕامیارى نەختینەیى دەخەینە ڕوو:
أ- نرخى سوو: ئەو نرخەیە كە بانكە بازرگانییەكان لەگەلأ كەسەكاندا مامەڵەى پێ دەكەن واتە ئەو نرخى سووەیە كە بانكە بازرگانییەكان لە كاتى بەخشینی قەرزەكان و ئاسانكارییە متمانییەكاندا بۆ كەسەكان دەستیان دەكەوێت و ئەوەشە كە كەسەكان لە بەرامبەر پاشكەوتەكانیان لاى بانكە بازرگانییەكان دەستیان دەكەوێت.
 بانكە بازرگانییەكان پابەند دەبن بە بەرزترین ئاستى نرخى سووە كە بانكى مەركەزى دیارى دەكات و لە كاتى هەڵاوساندا نرخى سوو بەرز دەكرێتەوە لەسەر سپاردەكان تا هانى كەسەكان و دەزگاكانى پێبدرێت بۆ دانانى پارەكانیان، ئەمەش دەبێتە هۆى ئەوەى كە گەورەترین ڕێژەى پارە لە بازاڕەكاندا بكێشێتەوە و لە بانكى مەركەزیدا هەڵبگیرێت، بەڵام لەكاتى داكشانەوەدا بە پێچەوانەیە.
ب- ڕێژەى یەدەگی دراوى یاسایی (ڕێژەى یەدەگی نەختینەیی یاسایی): بریتییە لەو رێژە پارەیەى كە پێویستە بانكی بازرگانى بەپێى یاسا لە بانكی مەركەزیدا هەڵى بگرێت، ئەو رێژە پارەیەش هیچ سوودێكی ناچێتەسەر.
 ئەوەى بەڵگە نەویستە ئەوەیە كە گۆڕانى ئەو ڕێژەیە كار دەكاتە سەر پاشماوەى هەر سپاردەیەك لاى بانكى بازرگانى، لە پاشاندا كار دەكاتە سەر تواناى ئەم بانكانە بۆ قەرزدان و دابینكردنى دراو بۆ دەستاو دەستكردن لە ئابوورى نیشتمانیدا.
لێرەدا لەكاتى هەڵاوسان بانكى مەركەزى هەڵدەستێت بە بەرزكردنەوەى ڕێژەیى یەدەگەكە بۆ ئەوەى قەبارەى پارەى ماوە لەلاى بانكە بازرگانییەكان كەم بكاتەوە، بەمەش كار دەكاتە سەر قەبارەى قەرزدان و خستنەڕووى پارە لە گەڵیدا بەهاى پارەكەش بەرز دەبێتەوە.
ج- كردارەكانى بازاڕى كراوە(لەسەرپشت): ئەمەش لەوەدا دەردەكەوێت كە بانكى مەركەزى هەڵدەستێت بە كڕین یان فرۆشتنى قەباڵە میرییەكان بە ئامانجى ئەوەى ڕاستەوخۆ كارى بكاتە سەرقەبارەى یەدەگە نەختینەییەكان لاى بانكە بارزگانیەكان.
 لە كاتى هەڵاوساندا بانكى مەركەزى ئەم قەباڵانە بە بانكە بازرگانییەكان دەفرۆشێت، ئەمەش دەبێتە هۆى كەمبوونەوەى قەبارەى یەدەگە نەختینییەكان و كەمبوونەوەى تواناكانى قەرزدانیان، لە كۆتاییدا كەمبوونەوەى خستنەڕووى پارە.
2- ڕامیارى دارایى:
مەبەست لە (ڕامیارى دارایى) لە دیاریكردنى سەرچاوە جیاوازەكانى دەسهات گشتییەكانى دەوڵەت و دیاریكردنى بایەخى هەریەكە لەو سەرچاوانە لەلایەك و لە لایەكى ترەوە دیاریكردنى ئەو رێگایانەى كە ئەم دەسهاتانەى پێ بەكار دەهێنرێت لە پارەداركردنى خەرجییەكانى میریدا، گرنگترین ئامرازەكانى ڕامیارى دارایى ئەمانەیە:
أ‌-	زیادكردنى باجەكان: باج یەكێكە لەو هۆپێناوانەى (رێگایانەى) كە بەكاردەهێنرێت لە ڕووبەڕووبونەوەى هەڵاوسان و بێ بازاڕی, جا ئەو باجە لەسەر داهاتى باجەكانى سەرشمەك و كارگوزراى سەپێنراو بێت. باج بە كاریگەرترین هۆپێناو دادەنرێت لە چارەسەركردنى هۆكارەكانى هەڵاوساندا، لەبەر ئەوەى تواناى شت كڕینى كەسەكان و دەستەكان كەم دەكاتەوە و كاردەكاتە سەر ئارەزووى بەكاربردن, پاشانیش كەمبوونەوەى خەرجى بەكاربردن، ئەمەش ماناى ئەوەیە خواستى هەمووەكى كەم دەكات كە كارێكى ڕاستەوخۆى دەكردە سەر هەڵاوسانەكە.
ب- كەمكردنەوەى خەرجى میرى: ئاشكرایە ئەو خەرجكردنەى كە میرى ئەنجامی دەدات دوو جۆرن كە ئەمانەن: (خەرجى بەگەڕ – خەرجى وەبەرهێنان) سەرجەمى خەرجى میری بەشێكى گەورە پێك دەهێنێت لەسەرجەمى خەرجى هەمووەكیدا، لەبەر ئەوە كەمكردنەوەى خەرجى میرى واتە كەمكردنەوەى خواستى هەمووەكى (خەرجى هەمووەكى) یە لەسەر شمەك و كارگوزارییەكان، ئەمەش دەبێتە هۆى كەمكردنەوەى توندى هەڵاوسانەكە و كەمكردنەوەى كاریگەریە ئابوورییەكانى.

3- ڕامیارى دەستێوەردانى ڕاستەوخۆ: مەبەست لەم ڕامیارییە ئەو كار ڕاپەڕاندنانەیە كە دەوڵەتەوە بەكاری دێنێ بۆ گۆڕینى هەڵاوسانى كراوە بۆ هەڵاوسانێكى كپكراو.











                           داكشانەوە: (Deflation)
 داكشانەوە (دیاردەیەكى ئابوورییە كاتێك ڕوو دەدات كە سەرجەمى خەرجى بۆ كڕینی بەكاربردن ‌و وەبەرهێنان (خواستى هەمووەكى) كەمتر بێت لە تواناى بەرهەمدارى بۆ ئابوورى نەتەوەیی).
هۆكارەكانى داكشانەوە:
 چەند هۆكارێك هەیە بۆ دەركەوتنى ئەم دیاردە ئابوورییە گرنگترینیان ئەمانەیە:
أ- هۆكارە سروشتییەكان: مەبەست لە هۆكارە دروست نەكراوەكانەكە و هیچ ڕامیارییەكى ئابوورى میری لە پشتەوە نییە, وەك ئەو داكشانەوەیەى كە لە دەوڵەتێكدا ڕوودەدات بەهۆى ڕوودانى دیاردە سروشتییەكانی وەك بومەلەرزە و لافاو و گەردەلوولە كاولكارەكان كە كاردەكەنە سەر گشت جموجۆڵە ئابوورییەكان لەو دەوڵەتەدا.
ب- هۆكارە ئابوورییەكان: مەبەست ئەو هۆكارانەیە كە بەهۆى ڕامیارییە ئابوورییەكانەوە پەیدا دەبن كە میرى پەیڕەویان دەكات، بۆ نموونە لەكاتى چارەسەرى هەڵاوساندا, میرى ڕامیارییەكى نەختینەیى تایبەت پەیڕەو دەكات ئەویش كەمكردنەوەى خستنەڕوو و دەستاو دەستكردنى دراوە, ئەمەش بۆ كەمكردنەوەى متمانەپێدان و قەرزەكانە، ئەگەر میری لەسەر ئەم ڕامیارییە بەردەوام بێت, ئەوا داكشانەوەى لێ دەكەوێتەوە یان ئەگەر میرى بڕیار بدات دەرامەتە داراییەكان ڕابگرێت كە بڕیاریان لەسەر دراوە، ئەمەش بە مەبەستى كەمكردنەوەى نرخەكان و جێگیركردنى بەهاى نەختینەیى بۆ دراوەكە.
ج- هۆكارە رامیارییەكان: جێگیرنەبوونى بارودۆخى رامیارى یان جەنگ دەبێتە هۆى نزمبوونەوەى ئاستى گوزەرانى دانیشتوان و كەمبوونەوەى خواستیان ئەمە لەلایەك, لەلایەكى دیكەوە كەرتى تایبەتیش بەهۆى خراپى بارودۆخەكەوە بەرهەمهێنانیان كەم دەكەنەوە، ئەمەش دەبێتە هۆى زۆربوونى بێكارى و دەبێتە هۆى ئەوەى كە ئابوورى وڵات بەرەو داكشان و بێ بازاڕى بڕوات.
كاریگەرى داكشانەوە:
1.	 داكشانەوە پالأ بەبەرهەم هێنەكانەوە دەنێت بۆ كەمكردنەوەى بەرهەمهێنانیان و لەكارخستنى بەشێك لە وزەى بەرهەمداریان، ئەمەش دەبێتە هۆی كەمبوونەوەی قەبارەى بەكارخستن و كەمبوونەوەی داهاتە دابەشكراوەكان و سەرەنجام دەبێتە هۆى كەمبوونەوەى خواستى هەمووەكى و ئاستى چالاكى ئابووریش بەرەو خراپبوون دەڕوات تا دەگاتە قۆناغى بێ بازاڕى.
2.	 بەرزبوونەوەى تێكڕاى بێكارى و نزمبوونەوەی ئاستى بەرهەمى نەتەوە و داهاتى نەتەوەیی.
3.	لەوانەیە سەرهەڵدانی داكشانەوە پالأ بە سەرمایەى نیشتمانییەوە بنێت بۆ وەبەرهێنان لە دەرەوە لە جیاتى بەكارخستنی لە ناوخۆدا.
چارەسەرى داكشانەوە:
 ئەو ئابوورییەى كە بە دەست داكشانەوەوە دەناڵێنێت (واتە كورتهێنانى قەبارەى خەرجى هەمووەكى لە ئاست بەرهەمى نەتەوەییدا) دۆخێكى ناهاوسەنگە و ئەو جیاوازییەی لە نێوان قەبارەى داهاتى نەتەوە و خەرجى نەتەوە دروست دەبێت پێی دەوترێت (كەلێنى داكشانەوە), ئەگەر وا دابنێین كە داهاتى نەتەوە(250 ملیۆن دۆلار) و ( خەرجى نەتەوە 240 ملیۆن دۆلار) بێت ئەوا ئەو جیاوازیەى كە دەكاتە(10ملیۆن دۆلار) كەلێنى داكشانەوەكە دەنوێنێت.
 لەكاتى چارەسەركردنى ئەم دیاردەیەدا پێویستە ئاستى خەرجییەكان بەرز بكرێتەوە تا بگاتە ئاستی داهاتى نەتەوە, ئەوەش ئاستى هاوسەنگییەكەیە و دەتوانرێت ئەو زیادەیە لە قەبارەى خەرجییەكاندا بەم ڕێگایانە بهێنرێتەدى:


1.	 فراوانكردنى خەرجییەكانى میرى (خەرجی بەگەڕ – خەرجی وەبەرهێنان): ئەم فراوانكردنە زیادكردنێك لە قەبارەى خواستى هەمووەكى دەنوێنێت كە دەبێتە هۆى كەمكردنەوەى كەلێنى داكشانەوەكە یان نەهێشتنى، چونكە كاتێ میرى هەڵدەستێت بەزیادكردنى خەرجییەكان واتە دابەشكردنى داهاتى نوێیە بەسەر هەندێك بنەماى بەرهەمهێنان واتە زیادكردنى تواناى شت كڕینیان، ئەمەش كار دەكاتە سەر بەرزكردنەوەى ئارەزووى بەكاربردن و لە پاشاندا زیادبوونى خەرجكردن بۆ شمەك و كارگوزارییەكان و، ئەمەش قەبارەى خواستى هەمووەكى زیاد دەكات.


2.	كەمكردنەوەى باجەكان: 
كەمكردنەوەى باجەكان واتە زیادبوونى داهاتى ڕِەخساوە بۆ خەرجكردن، چونكە ئەگەر میرى ئەم كارە ئەنجامبدات ئەوا بە شێوەیەكى ناڕاستەوخۆ دەبێتە هۆی زیادكردنى تواناى شت كڕینى كەسەكان، ئەمەش ماناى بەرزكردنەوەى ئاستى ئارەزووى بەكاربردن و زیادبوونى خەرجى بەكارهێنانە, لەمەشەوە كەمكردنەوەى باج یان نەهێشتنى دەبێتە هۆى زیادبوونى قەبارەى خواستى هەمووەكى، لە پاشاندا بچووكبوونەوەى كەلێنى داكشانەوەكە یان نەمانى.
3.	كەمكردنەوەى نرخى(سوو) لەلایەن بانكى ناوەندییەوە:
كاریگەرترین رێگەیە بۆ چارەسەركردنى داكشانەوە، چونكە كەمكردنەوەى نرخى سوو دەبێتە هۆى هاندانى كەرتى تایبەت بۆ قەرزكردن و فراوانكردنى وەبەرهێنان و دامەزراندنى كارگەى نوێ، بەمەش بوارى كاركردن بۆ كرێكاران دەڕەخسێت و داهاتى نوێ بەسەر خەڵكدا دابەش دەبێت و خواست زیاد دەكات و چالاكى ئابوورى گەشە دەكات، وەك( ئەمەریكاو وڵاتانى ئەوروپا و ژاپۆن و زۆربەى دەوڵەتانى ترى جیهان بۆ چارەسەركردنى ئەم (داكشانەوە و بێ بازاڕییەى ئابوورى جیهانى گرتەوە لە ساڵانى (2008) پەنایان بردە بەر (كەمكردنەوەى نرخى سوو).















پرسیارەكانى بەشى یەكەم

1.	 پێناسەى ئەمانە بكە: (داهاتى راستەقینە – داهاتی تاكەكەس – داهاتى نەتەوەیی – بارگۆڕانی ئابوورى – بەرهەمهێنان – هەڵاوسان – داكشانەوە).
2.	 پێكهێنەرەكانى داهاتى نەتەوەیی كامانەن؟
3.	 ئەو هۆكارانە دیاری بكە كە ئاستی داهاتى نەتەوەیی دیارى دەكات؟
4.	 باس لە ڕۆڵى هەریەكە لە (كەرتی كەسەكان وكەرتی بەرهەمهێنان) بكە لە چالاكی بەرهەمهێنان؟
5.	ئەو گیروگرفتانە كامانەن كە تووشی شارەزاكان دەبن لە كاتى حسابكردنی داهاتى نەتەوەدا.
6.	 بارگۆڕانى ئابوورى پێناسە بكە و قۆناغەكانى بە هێلكاریەوە دیارى بكە؟
7.	 مەبەستمان لە (كەمبوونەوەى بەكاربردن) چییە؟
8.	مەبەستمان لەم زاراوە ئابوورییانە چییە؟ 
(هەڵاوسانى هاوردە – بەهاى زێدەدانراو – كەلێنی داكشانەوە)
9.	 جیاوازى نێوان ئەمانە بكە:
أ‌-	داهاتى نەتەوە و بەرهەمی نەتەوە.
ب‌-	داهاتى نەختینەیی و داهاتى راستەقینە.
ت‌-	هەڵاوسان و داكشانەوە.
پ‌-	داهاتى دانەشكاو و داهاتى رەخساو.
10. شوێنەوارە ئابوورى ‌و كۆمەڵایەتییەكانى هەڵاوسان كامانەن؟
11. هەڵاوسانى تێچوون چۆن لێك دەدەیتەوە؟
12.  دیاردەى هەڵاوسان چۆن چارەسەر دەكرێت لەڕێگاى (ڕامیارى نەختینەیی ڕامیارى دارایى)ەوە؟






كوردی
عەرەبی	ئینگلیزی
داهاتى نەتەوە	الدخل القومی	National Income
داهاتى تاكەكەس	دخل الفرد 	Personal Income 
بەرهەمی نەتەوەیی	الناتج القومی	National product 
بەرهەمهێنان	الانتاج 	Production 
داهاتى نەختینەیی	الدخل النقدی 	Monetary Income 
داهاتى راستەقینە 	الدخل الحقیقی 	Real Income 
بەهاى زێدەدانراو	القیمە المچافە 	Value Added 
بەكارهێنراوەكان	المستخدمات 	Input 
داهاتى دابەشكراو 	الدخل الموزع 	Income Disturputed
خەرجی	الانفاق 	Expendituer 
بارگۆڕانی ئابووری	التقلبات الاقتصادیە 	Economic Fluntution 
داكشانەوە	الركود 	Recession 
بێ بازاڕى	الكساد 	Depression 
بووژانەوە	الانتعاش 	Recovery 
برەوسەندن	الازدهار	Boon 
بەكاربردن 	الاستهلاك 	Consumption 
هەڵاوسان 	التچخم 	Inflation 
هەڵاوسانى خواست 	تچخم الگلب 	Demand push in flation
هەڵاوسانى تێچوون 	تچخم الكلفە 	Cost push in flation 
هەڵاوسانى هاوردە	التچخم المستورد 	Imported inflation
داكشانەوە	الانكماش	Deflation 

