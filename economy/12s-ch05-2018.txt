
بەشى پێنجەم
دارایـی گشتــى 
PUBLIC FINANCE

زانستى دارایى گشتى یەكێكە لە لقەكانی زانستى ئابوورى كە بایەخ بە لێكۆلینەوەى چالاكیەكانی حكومەت لەبواری ئابووری و ئەو ئامرازە زۆرە جێگرەوانە دادەنرێن بۆ پارەداركردنی خەرجییە جۆربەجۆرەكانی حكومەت، هەندێ لە زانایانی هاوچەرخی ئابووری هەوڵێكی زۆریان بۆ ئەم لقە تەرخان كردووە لە بەر گرنگیەكەی و بەمشێوەیە پێناسەیان كردووە: 
" ئەو زانستەیە كە بە چڕى تاوتوێ گۆڕانكاریەكان سەبارەت بە باجەكان و سیاسەتى بوودجەى دەوڵەت دەكات"
ئەم شیكردنەوە ئابوورییە ئەركەكانى حكومەت دەگرێتەوە لەهەر وڵاتێكى پێشكەوتوو بێت یان تازە پێگەیشتوو لە خۆدەگرێ وسروشتى خەرجییانەش دەگرێتەوە كە لەم چالاكییە ئابووریە گشتییە هەمەجۆرەكان خەرجی دەكات.وئەو شێوازە زۆرانەی بە مەبەستى بە دەستهێنانى دەسهاتەكان بەكاریان دێنێ .
بۆیە لێكۆڵینەوە لە بارەی هەر زانستێك پێویستی بە پێناسەیەكی دیاریكراو هەیە كە چوارچێوە وئامانجەكانی دەست نیشان بكات، وچوارچێوە وئامانجی هەر زانستێكیش بە پێی گۆڕانی ماوە و كاتەكەی و جیاوازی نووسەرەكان دەگۆڕدرێت، هەمان شتیش لە بارەی زانستی دارایی گشتییەوە دەگوترێ، كە چوارچێوەكەی فراوانتربووە بەهۆی فراوانبوونی، رۆڵی دەوڵەت وبۆچوونی زانایانی دارایی گشتی جیاوازن لەدیاركردنی ئامانجەكان. كاری دارایی دەوڵەتى پاسەوان تەنها بریتی بوو لە بەدەست هێنانى دەسهاتى گشتی لە پێناو خەرج كردنیان لەو سێ ئەركەی دەوڵەت" ئاسایشی ناوەخۆ وبەرگرى و دادپەروەرى " ئەمەش لە شێوەى بوودجەیەكى هاوسەنگدا بێ كورت هێنان وهیچ جۆرە سەررێژییەك. زاناكانى ئەم قوتابخانەیە بانگهێشتى:
1- كەمكردنەوەی خەرجیە گشتییەكان ودووركەوتنەوە لە زێدەخەرجی وبەفیرۆدان .
2- ئەو باجانەی دەسەپێنرێنەسەر تاكەكانى كۆمەڵگە بە شێوەیەكی دادپەروەرانە بێت.
بۆیە دەكرێ زانستى دارایى گشتى لەبەر رۆشنایى دەست تێوەردانى دەوڵەت لە چالاكى ئابووریدا بەمشێوەیە پێناسە بكەین: ( ئەم زانستەیە كەوا بایەخ بە چالاكى دارایى دەوڵەت دەدات لە بوارەكانی دەسهات و خەرجییە گشتییەكان و بودجەی گشتى و بەكارهێنانى رامیارى دارایى بۆ بەدیهێنانى ئامانجە ئابووری و كۆمەلایەتییەكان و بەرزكردنەوەى ئاستى خۆشگوزەرانى لە كۆمەڵگەدا).
 
پەیوەندى زانستى دارایی گشتى بە زانستەكانى ترەوە:
هەموو زانستەكان بە شێوەى جیاجیا و كەم تا زۆر پەیوەندییان لە نێواندا هەیە، هەمان شتیش دەگوترێ لە بارەی دارایى گشتییەوە كە پەیوەندییەكى پتەوى بە زانستەكانى ترەوە هەیە ئەم زانستە كە لەگەڵ سەرهەڵدان و گەشەكردنی دەولەت وبەرفراوانبوونی رۆلى كاریگەرى لە كۆمەلگادا سەری هەڵدا، ورۆڵی كاریگەری لە سەر كۆمەڵگە هەیە و زانستێكى كۆمەڵایەتییە و پەیوەندییەكی بەهێزی بە لقەكانی دیكەی زانیارییەوە هەیە، كە لەم خاڵانە خۆی دەنوێنێ:

یەكەم - پەیوەندى زانستى دارایى گشتى بە زانستى ئابوورییەوە:
زانستی دارایی گشتی بەشێكە لە زانستی ئابووری، كە تایبەتمەندی خۆی هەیە بۆ ئەوەی زانستێكی تایبەت وجیاواز بێت لە لقەكانی دیكەی زانستە ئابوورییەكان.
لەگەڵ ئەوەى زانستى ئابوورى (Economics) هەوڵدەدا ئەو دەرامەتە ئابوورییە سنووردارەی هەیە بە سەر پێداویستییە بێ سنوورەكانی تاكەكان تەرخانى بكات و میكانیزمى بازاڕ (چۆنیەتی خواست و خستنەڕوو) بەو پەڕی توانایەوە كاردەكات لە رێگاى كەرتی تایبەت كاری بەكارهێنانى دەرامەتەكان لە بەرهەمهێنان و دابێنكردنى زۆربەى شمەك وخزمەت گوزارییەكان كە بەشمەكى تایبەت ناسراوەدابینیان بكات . یان میكانزمى بازاڕ بە بەوپەڕى توانایەوە كارناكات بۆیە حكومەت دەبێت ئەم جۆرە شمەك و خزمەتگوزاریانە كە بەشمەكی گشتى ناسراون دابینیان بكات، واتە ئابووری بەگشتی بایەخ بە پڕكردنەوەی سەرجەم پێداویستییەكان دەدات، كەچی دارایی گشتی تەنها بایەخ بە پێداویستیە گشتیەكان دەدات وە ئەگەر زانستى ئابوورى بایەخ بە تەرخانكردنى دەرامەتە ئابوورییەكان بدات بۆبەكارخستنى گشتى وتایبەتى، ئەوا زانستى دارایى گشتى بایەخ بەدووبارە دابەشكردنەوەى ئەو دەرامەتانە دەدات. وئەركەكانی دارایى گشتى بریتین لە بەدی هێنانی هەمان ئامانجەكانی ئابووری كەئەوانیش تەرخان كردنى دەرامەت بە باشترین شێوە، ودابەشكردنی داهات وسامان بە شێوەیەكی دادپەروەرانە وبەدی هێنانی سەقامگیری وپەرەسەندنى ئابووری.
دووەم -پەیوەندى زانستى دارایى گشتى بە زانستى رامیاریەوە:
زانستە رامیاریەكان Political Sciences بایەخ بە رژێمەكانى حوكم و پەیوەندیەكانى نێوان دەسەڵاتە گشتیەكان لە ناوخۆیاندا لەلایەك و پەیوەندیان بە هاوڵاتیانەوە لەلایەكى دیكەوە دەدەن، بەڵام زانستى دارایى گشتى بایەخ دەدات بە چالاكى دارایى دەوڵەت لە بوارەكانى خەرجی ودەسهات و بوودجەدا وە بەكارهێنانى رامیارى دارایى بۆ بەدیهێنانى ئامانجە ئابووری وكۆمەلایەتیەكان.
پەیوەندى نێوان هەردوو زانستەكە پەیوەندییەكی ئاڵوگۆڕكێیە، دەسهات و خەرجیە گشتیەكان و بوودجەى گشتى ئاوێنەی رەنگدانەوەی فەلسەفەى ئەو رژێمە رامیاریەن كە هەیە لە پێناوی بەدەستهێنانی ئامانجە ئابوورى و كۆمەڵایەتى و ڕامیارییەكاندا، بۆیە قەبارەی دەسهات وخەرجییە گشتیەكان لە وڵاتانی سەرمایەداری جیاوازی هەیە لە گەڵ وڵاتانی سۆشیالستی، هەروەها جیاوازیش هەیە لە نێوان ئەو وڵاتانەی كە سەرمایەداری دیموكراتین یاخود دیكتاتۆرین، یاخود وڵاتێكی سۆشیالستی مەركەزی یاخود نا مەركەزییە لە بەڕێوەبردندا، كەواتە سیستەمی سیاسی كار دەكاتە سەر دارایی گشتی دەوڵەت وئەو ئەرە داراییانەی كە دەتوانێ بە دەستی بێنێ.
كردارە داراییەكان لە بەڵگەنامە ئاماریەكاندا تۆمار دەكرێن ئەم زانیاریانە بەڵگەی بەهێز دەبەخشنە زانستە سیاسییەكان، كە رێگە بە شیكردنەوەى بابەتیانە بۆ ناوەرۆكى سیاسەتە جۆراو جۆرەكان دەدات لە روونكردنەوەى ئەم خەرجیانەى دەوڵەت خەرجى دەكات بۆ هەر چالاكییەك ، بۆ نموونە دەتوانی بڕی ئەو خەرجیانە بزانێ كە دەوڵەت بۆ بواری بەرگرى یان فێركردن یان تەندروستى یان توێژینەوەى زانستى خەرجی كردووە ، هەروەها رێگە دەدات بە بەراووردكردنی ئاستی ئەو خەرجیانەی لە ماوەیەكەوە بۆ ماوەیەكی تر لە چوارچێوەی هەمان دەوڵەتدا، ودەتوانرێ قەرزی گشتی وەك پێوانەیەك بۆ رادەی متمانەكردنی هاوڵاتیان بە حكومەت بە كاربهێنرێ، ئەویش لە رێگەی وەرگرتنی قەرز یاخود وەرنەگرتن .
جێبەجێ كردنى هەر بڕیارێك كە دەوڵەت دەری دەكات ، پێویستی بە پارە هەیە، چونكە دەركردنی هەر بڕیارێك لە لایەن دەوڵەتەوە گەر دەرامەتی نەبێ بۆ جێبەجێكردنی ئەوا بەهاونرخێكى نابێ، بۆیە هەندێ كەس پێیان وایە كە دارایی گشتی هۆیەكی سەرەكییە بۆ سەركوتكردن كە دەسەڵاتداران دژی بێ دەسەڵاتەكان بە كاری دێنن، كە ئەم دوو دەستەیەش پێكهێنەری كۆمەڵن و بە چاو پۆشین لەو سیستەمە سیاسی و ئابووری و كۆمەڵایەتییەی هەیەتی.
سیستەمى رامیارى دەكەوێتە ژێر كاریگەرى دارایى گشتى، چونكە بارودۆخى دارایى كاردەكاتە سەر رەوشى رامیارى دەوڵەت ، چەندەها وڵات سەربەخۆیى سیاسیان لەدەستداوە دووچارى شۆڕش بونەتەوە بە هۆى شپرزەیى دارایى گشتى وجێگیر نەبوونى ، واتە روودانى گرفتێكى دارایى دەبێتە هۆى نەمان و لادانى حكومەت، بەمەش زانستى دارایى گشتى ئەو زانستەیە كە بایەخ بە دارایى دەوڵەت دەدات و زانستى رامیارى بایەخ بەحكومەت و دەزگاكانى رامیارى دەدات .

سێیەم- پەیوەندى زانستى دارایى گشتى بە زانستى یاساوە:
یاسا(Law) ئامرازێكى رێكخستنە بەدەست یاسادانەرەوە بۆ رێكخستنى ژیانى كۆمەڵگە ئەمەش بەدانانی رێساكان كە پێویستە لە هەموو بوارەكانی چالاكیە مرۆییەكاندا پابەندبن پێوەى لەوانەش بوارى دارایی كەوا ئامرازەكانى دارایى گشتى لە خەرجی و داهات و بوودجەكە شێَوەى رێساكانى یاسایى وەردەگرێت .
جا لە شێوەى دەستووربێت یان یاسا یاخود سیستەم یان فەرمانی كارگێڕی، ئەمەش شارەزایى لە هونەرى یاسایى هەبێ بۆ تێگەیشتنی رێساكان و شیكردنەوەیان كە لەوانەیە بچێتەوە ناو یاسایەكی دیكە لە یاسا گشتی و تایبەتییەكاندا. بەم جۆرە دارایى گشتى پەیوەندیەكى پتەوى هەیە لەگەڵ یاسادا، چونكە هیچ چالاكیەكى دارایى بەبێ یاسا بوون و ماناى نابێ، بۆ نموونە ناتوانرێ باج یان هەر سەرچاوەیەكی دیكەی دەسهات بە بێ یاسا بە دەست بێت، هەروەها ناتوانرێ هیچ جۆرە خەرجییەكی گشتی تەرخانبكرێ بە بێ یاسا، وهەروەها بڕیاردان لە سەر بوودجەی گشتی بە بێ یاسا نابێ.


چوارەم - پەیوەندى زانستى دارایى گشتى بە زانستى ئامارەوە:
  زانستى ئامار (علم الأحصا‌و) بایەخ بە زانیارى و رەنووسە مەزندەكراوەكان و پێوەرەكانى روون كردنەوە دەدات زانستى ئامار (Statistics) لەم سەردەمەدا بەئامرازێك دادەنرێ كە هیچ توێژەرێك لەهەر لقێكی زانستی بێ ناتوانێ دەستبەردارى بێت.
  لە بوارى دارایى گشتیدا تێبێنى دەكرێت كەوا خەرجی و دەسهات و بوودجەى گشتى بەر لە جێبەجێكردنیاندا تەنها مەزەندەكراون (خەمڵێنراون)، بەڵام ئامار هەڵدەستێت بە پێشكەشكردنی زانیارییە مەزەندەكراوەكان لە خەرجییە گشتییەكاندا و دابەشكردنیان بەسەر چالاكیە جیاجیاكاندا.
   هەروەها مەزەندەى دەسهات لەسەرچاوە جیاجیاكانیدا پێشكەش دەكرێت، سەڕەراى مەزندەكردنى تواناى باجەكان و، لەكۆتاییدا زانستى ئامار زانیاری گرنگ و پێویست دەداتە بڕیار بەدەستانى رامیارى دارایى كە پەیوەستە بە داهاتى نەتەوەیى خەمڵێندراو و چۆنیەتى دابەشكردنى و قووچەكى دانیشتوانى بابەتى تر، بەمجۆرە پەیوەندى نێوان ئەم دوو زانستە پتەو دەبێت .
  لەمانەى سەرەوەدا بۆمان روون دەبێتەوە كەوا پەیوەندیەكى پتەو هەیە لە نێوان زانستى دارایى گشتى و زانستەكانى ئاماژە پێكراوە، هەروەها زانستەكانى دیكەى وەك ژمێریارى و ماتماتیك و كۆمەڵناسى و ....تر . بابەتى ئەم زانستانە هەموویان لە خزمەتى مرۆڤدان و بەشێوەیەكی بەهێز لە رەفتارو ئامانجدا بەیەكەوە گرێدراون سەرەڕاى ئەوەش لەگەڵ پەرەسەندنى شێوەى ژیانى و رەفتارى مرۆڤ پەرەدەسێنى.
جیاوازى دارایى گشتى و دارایى تایبەتى:
(پرۆژەى تایبەتەكان) هەمیشە بۆ بەدەستهێنانى قازانج هەوڵدەدەن وتاكە پێوەر كە ئەم پرۆژانە لە داڕشتنی پرۆگرامەكان و نەخشەدانانى پلانەكانیان پشتى پێ دەبەستن، بۆیە رێساكانى دارایى گشتى تەنها لەسەر بوارە گشتییەكان جێبەجێ دەكرێ ، واتا لەسەر ئەم پرۆژانەى كە دەوڵەت سەرپەرشتى دەكات بۆ دابینكردنى پێداویستییە كۆمەڵەكییەكان.
(پرۆژە گشتییەكان) لەسەر بنەماى خزمەتگوزاریە گشتییەكان وبیرۆكەى دامەزراندنى ئابوورییەكى گەشەكردوو دامەزراوە لە بنەڕەتدا ئەوپەڕی بەرژەوەندى گشتى بەدى بێنی، ئەم مەبەستانەى كەوا دەوڵەت ئامانجیەتى لەوانە رەخساندنى دەرفەتى كاركردنە بۆ تاكەكان كەوا ساڵ بەدواى ساڵ ژمارەیان زیاتر دەبێت وهەروەها لەوانەیە مەبەست سوود وەرگرتن بێت لە پەرەپێدانى پیشەسازی نوێ بۆ ئەوەى بگاتە كاروانى وڵاتە پێشكەوتووەكان، بۆیە بێرۆكەى پرۆژە گشتیەكان لەسەر بنەماى بەدەستهێنانى قازانج بەماناتەسكەكەى ناگەیەنێ وەك لە پرۆژە تایبەتیەكاندا هەیە.
لێرەدا چەند جیاوازیەك هەیە لە نێوان دارایى گشتى و دارایى تایبەتیدا گرنگترینیان ئەمانەن :
1 - لەبارى شێوازەوە:
سەرەتا دەوڵەت خەرجیەكان دەست نیشان دەكات دواتر بڕى ئەم دەسهاتە دیارى دەكات بۆ ئەوەى خەرجیەكانی پێ پڕ بكاتەوە وەپێویستە لەكاتى ئاساییدا دەسهاتەكان لە خەرجیەكان زیاتر نەبن بۆ ئەوەى تاكەكان بێبەش نەبن لەم سامان و داراییەى كەوا دەوڵەت پێویستى پێ نییە، ئەوەش بە بڕینى باجەكان كەوا خەرجیان نەكردووە، بەڵام تاك سەرەتا دەسهاتەكەى مەزەندە دەكات ئینجا لە سنوورى ئەم دەسهاتەوە خەرجیەكانی دەكات، ئەم جیاوازییە بۆ ئەوە دەگەڕێتەوە كەوا تواناى دەوڵەت لە قەرزكردن 
فرەوانترە لە چاو تواناى تاكدا ومتمانەى قەرزدەران بە دەوڵەت گەورەترە لە متمانەیان بۆ تاكەكان .
2 - لەبارەى ئامانجەوە:
ئامانجى دەوڵەت لەپێشكەشكردنى خزمەتگوزارییە گشتییەكان زۆربەى جار قازانج نییە، بەڵكو ڕەچاوكردنى هەندێ شتی ترە وەك رەخساندنى دەرفەتى كەڵك وەرگرتن لە خزمەتگوزارییەكان بەبێ جیاوازى ، ئەمە ئەوە ناگەینێ كەوا دەوڵەت دەرامەتى دەست نەكەوێ بۆ بوودجە لە ئەنجامى سەرپەرشتى كردن و بەڕێََوەبردنى هەندێك لە پڕۆژەكان.

3- لە بارەى رێكخستنەوە:
شێوازەكانى ژمێریارى دەوڵەت لەگەڵ ئەو شێوازانەى كە تاك پەیڕەوى دەكات جیاوازە، چونكە دەوڵەت لەسەرى پێویستە هەموو پابەندییەك لە تۆمارە حكومییەكان بكات و ئەو دەسهاتەش كەلەماوەى ساڵى داراییدا دەستی دەكەوێ دیارى بكات. بەڵام پرۆژە تایبەتییەكان لەسەر بنەماى بەدەستهێنانى خەرجی یاخود دەسهات بەڕێوە دەچێت بۆ ئەوەى هەر ماوەیەكى ژمێریارى تەنها بە خەرجى و دەسهاتەوە دیارى بكات تاكو بارى دارایی پرۆژە بزاندرێت لە ماوەى سالێكى داراییدا .



4- لەبارەى خاوەنداریەتى:
هەروەها دارایى گشتى لەگەڵ دارایى تایبەتدا لە شێوەى خاوەندارى جیاوازیان هەیە. چونكە ئامرازەكانى بەرهەمهێنان لە پرۆژە گشتییەكان موڵكی تاكە كەسێك یان كۆمەڵێك نییە، بەڵكو موڵكی 
هەموو كۆمەڵگەیە، بەڵام پرۆژە تایبەتییەكان موڵكی تاكە كەسێك ویان كۆمەڵێك كەسە ، بۆیە مەبەستى چالاكیەكانیان لەهەر یەكێكیان جیاوازە .

بابەتەكانى دارایى گشتى: 
بەر لەوەی لە بابەتەكانى دارایى گشتى بكۆڵینەوە، پێویستە ئەركەكانى دارایى گشتى روون بكەینەوە، چونكە گرنگى خۆی هەیە، سەرنەكەوتنى بازاڕ لە دابینكردنى هەندێك شمەكدا بەرفراوانبوونى رۆڵی دەوڵەتى هاوچەرخ وسەرهەڵدانى هەندى پێداویستی كە پێویستە دەوڵەت دابینی بكات ئەمەش دەبێتە هۆی فراوان بوونى خەرجیەكانى حكومەت و فراوان بوونى دەسهاتە گشتییەكان، ئەمەش وادەكات رۆلأ وكارو ئەركەكان كە دارایى گشتى پێى هەڵدەستێت رۆشنایان بخرێتەسەر بۆ ئەوەى كاربكەنە سەر ئابوورى و ئاستى خۆش گوزەرانى كۆمەڵگە .

ئەركەكانى دارایی گشتیش ئەمانەن :
یەكەم - ئەركى تەرخانكردن: Allocation Function
كاتێك سیستەمى بازاڕ ناتوانێت هەندێك لە شمەكەكان دابین بكات ئەوا دەوڵەت هەڵدەستێ بەدابینكردنى ئەم شمەكانە كە پێیان دەوترێت شمەكە گشتییەكان ودابینكردنى ئەم شمەكانە پێویستی بە تەرخانكردنى دەرامەتە ئابوورییەكان هەیە لە نێوان شمەكە تایبەتییەكان و شمەكە گشتییەكاندا، و دواتر دابەشكردنى ئەو دەرامەتە دیاریكراوانە بۆ بەرهەمهێنانى شمەكە گشتییەكان كە ئارەزووى لەسەرە وە تەرخانكردنى دەرامەتەكان پێویستە تەرخانكردنێكى لەباربێ بۆ بەدیهێنانى بەرزترین پلەى خۆشگوزەرانى بۆ كۆمەڵگە، واتە تەرخانكردنێكى نموونەیی بێت.

دووەم - ئەركی دابەشكردن: Distribution Function
دابەشكردنی داهات وسامان لە هەر كۆمەڵگەیەكدا پشت بە دابەشكردنی خاوەنداریەتى دەرامەتە ئابوورییەكان ( زەوى ، سەرمایە ، كار و ڕێكخستن) دەبەستێت. دابەشكردنی داهات و سامان لەوانەیە بگونجێت یان نەگونجێت لەگەلأ بنەماكانى دادپەروەرى لە كۆمەڵگەدا. زۆربەى نووسەران لەسەر ئەوە كۆكن كە پێویستە هەموار (تعدیل) هەبێت كە وەك دووبارە دابەشكردنێكە Redistribution بە مەبەستی دابینكردنى گونجاوترین ئاستى خۆشگوزەرانى بۆ خاوەن داهاتە نزمەكان. بەم شێوەیە گرنگیدان چارەسەركردنى بارى گشتى دادپەروەریى وداهات لەبەرزترین پایەى دابەشكردن (خاوەن داهاتە زۆرەكان) گوازراوتەوەە بۆ چارەسەركردنى شێوەى داهات لە نزمترین پایە ( خاوەن داهاتە كەمەكان).

سێیەم - ئەركى سەقامگیركردن: Stabilization Functio
دارایی گشتى هەڵدەستێ بەهێنانەدى ئەم ئەركە ئەویش لە ڕێگاى بەهێنانەدى خستنەگەڕى تەواو (التشغیل الكامل) و لەگەلأ پلەیەكى گونجاو لە سەقامگیرى لە بەرهەمهێنان و ئاستى گشتى نرخەكان. واتا ڕۆڵەكەى وەك رامیاریەك لە چارەسەركردنى كێشەكانى بێكاری و هەڵاوسان بەدیار دەكەوێت، بەڵام ئابوورى ئازاد (ئابوورى بازاڕ) دەتوانێ نەخستنەگەرى تەواو بهێنێتەدى ونە ئاستی گشتى نرخەكان سەقامگیر دەكات بە شێوەیەكى خۆیەكى. هەربۆیە ئابوورى ئازاد دووچارى بارگۆڕان لە بەرهەمهێنان و نرخدا دەبێتەوە وتووشی بێكارى و هەڵاوسان دەبێت بۆ ماوەیەكى درێژخایەن، یان پێكەوە تووشی بێكارى و هەڵاوسان دەبێت (هەڵاوسانى داكشاو) لەبەر شكست هێنانى سیستەمى بازار ِ.

چوارەم - ئەركى گەشەپێدان Growth Function
ئەركى دارایی گشتى تەنها بە گەیاندنى بەرهەمى نەتەوەیى بۆ ئاستى خستنەگەرى تەواو و كەمكردنەوەى بێكارى و هەڵاوسان تەواو نابێت، بەڵكو هەوڵدەدات بۆ بەدەستهێنانى پەرەسەندنى ئابوورى Economic Growth دوو سەرچاوەش هەیە بۆ گەشەكردن ئابوورى، كە ئەمانەن:
- گەشەپێدانى دەرامەتە ئابوورییەكان Growth of Economic Resources  
- گۆڕانى(پێشكەوتنی) تەكنەلۆژى        Technical Change (Progress)   
 بۆنموونە: رامیارى دارایی دەتوانێت كار بكاتە سەر تێكڕاى پاشەكەوتكردن لە ڕێگاى:
1.	 گۆڕینى تێكڕاى باج.
2.	 ئارەزووبوون لە وەبەرهێنان لە ڕێگاى لێخۆشبوون لەباج و ئەو بەخشین و كۆمەكانەى پێشكەش بە وەبەرهێنەكان دەكرێن لە هەندێك بواری چالاكى ئابووریدا بە ئامانجى هاندانى وەبەرهێنان.
 
بابەتەكانى دارایى گشتى:

یەكەم: پێداویستییە گشتییەكان:  Public Wants (Goods)
بۆ جیاكردنەوەی پێداویستی گشتى و پێداویستی تایبەتی نووسەرانى دارایى گشتی خەڵكیان بۆ دوو جۆر دابەش كردووە:

1- پێداویستییە تایبەتییەكان:   Private Wants
ئامانجى تاكەكەسى لە چالاكییە ئابوورییەكان بەدەستهێنانى شمەك و خزمەتگوزارییە بە مەبەستى پڕكردنەوەى پێداویستییەكانى. لەوانەیە ئەم پێویستییە تاكە كەسێك بەتەنیا هەستى بكات، ئەم هەستەش لەكەسێكەوە بۆ كەسێكی دیكە جیاوازى هەیە، هەروەها لەهەمانكاتدا پێداویستی بۆ شمەك و خزمەتگوزارییەك لە كاتێكەوە بۆ كاتێكی تر جیاوازە، ئەم جۆرە شمەك و خزمەتگوزاریانەش پێیان دەگوترێت (شمەكى تایبەت) كە بە دەستهێنانیان لەوانەیە تایبەت بن بەكەسێكەوە، ئەو كەسە بەرپرسیارە لەدابینكردنى ئەوكەلوپەلە لە بازاڕ بەرامبەر ئەو پارەى دەیداتە فرۆشیارەكە.
میكانیزمى بازاڕ زۆر چالاكانە كار دەكات بۆ دابینكردنى ئەم شمەك و خزمەت گوزارییانە وكەرتى تایبەت خۆی تەرخان دەكات، هەروەها شان بەشانی كەرتی تایبەت دەوڵەتیش لە رێگاى دەزگاكانیەوە هەڵدەستێ بە دابینكردنیان وەك شمەكی تایبەت دەفرۆشرێنە كڕیاران، نموونە لەسەر ئەم شمەكە تایبەتیانە (ئینجا لە لایەن كەرتى تایبەتەوە كرابن یان لەلایەن كەرتى گشتییەوە) وەك خۆراك ، خانوو ، خزمەتگوزارییەكانى گەیاندن و تەندروستى و پزیشكى ...هتد .

2- پێداویستییە گشتییەكان (كۆمەڵایەتییەكان)   Wants Social
لەگەڵ دەركەوتنى دەوڵەت پێداویستی بۆ بەدەستهێنانی شمەك و خزمەتگوزارییەكانى تر سەریان هەڵدا، ئەمەش بەم پێیەى كەوا تاك لە كۆمەڵێكى مرۆیى رێكخراودا دەژێت پێى دەگوترێت (پێداویستییە گشتییەكان) كە (بریتییە لەو پێداویستیانەی جۆرە سروشتێكی كۆمەڵایەتیان هەیە، چونكە هەر لەو كۆمەڵگەیەدا هەڵدەقولێت ئەم شمەك و خزمەتگوزارییانە تاكەكان هەستى پێدەكەن ئەوا پێداویستی كۆمەڵەكین، كەواتا ئەم جۆرەپێویستیانە بوونیان نییە گەر تاكەكان لە كۆمەڵگەكاندا نەبن ئەم شمەك و خزمەتگوزاریانە پێشكەش بە هەموو تاكەكان دەكرێت نەوەك تەنها تاكە كەسێك بەم پێیە پێیان دەگوترێت (شمەكە كۆمەڵایەتییەكان) یان شمەكە گشتییەكان، ئەم شمەك و خزمەتگوزارییانە لەوانەیە تاكە كەسێك نەتوانێ بە تەنها بەدەستی بهێنی، هەتا ئەگەر بە دەستیشی بهێنێت ئەوا ناتوانێ بە تەواوى پێداویستییەكانى پڕبكاتەوە و دواتر ناتوانێت تێچووەكەى لەئەستۆ بگرێت لێرەدا بازاڕ بە چالاكی كارناكات بۆ دابینكردنی ئەم جۆرە شمەك وخزمەتگوزارییانە، واتە بازاڕ شكستى هێناوە. بۆیە لەسەر دەوڵەت پێویستە دەستەبەری ئەم شمەك وخزمەتگوزارییە كۆمەڵایەتییانە بكات،یان كەرتی گشتی بە ناچاری بەرهەمیان دێنێت ، بۆ نموونە تەنها دەزگاكانى كەرتى گشتى هەڵدەستێ بەدابینكردنى خزمەتگوزارى ئاسایش و بەرگرى و دادپەروەرى، هەروەها كەرتى گشتی و تایبەتی پێكەوە پێشكەشی دەكەن، بەڵام دەوڵەت نرخەكەى دەدات، بۆ نموونە پوختەكردنى هەواى پیس كەوا هەواى پوختەكراو بۆ گشت تاكەكان دابین دەكرێت بەبێ ئەوەی هیچ پارەیەك بدەن یان رووناك كردنەوەی شەقامەكان یاخود پاككردنەوەیان لە بەفر و یان راماڵینیى تۆز وخۆڵ.

پێوەرەكانی دارایی گشتی بۆ دیاركردنی سروشتی پێداویستییە گشتییەكان:
1 - سروشتى پێوەری سروشتى ئەو لایەنەی هەڵدەستێ بە پڕكردنەوەكە:
  پشت بەو دەستە دەبەستێ كە بە پڕكردنەوەی پێداویستییە گشتیەكە هەڵدەستن نەوەك بە خودی پێداویستیەكە، ئەگەر دەولەت یان دەسەڵات یان یەكێك لە دەزگاكانی هەڵسان بەپركردنەوە لە رێگاى خەرجیە گشتیەكانەوە ئەوا بەپێداویستیەكى گشتى دادەنرێ وپێچەوانەش راستە.
2- پێوەرى سەرچاوەى هەستكردن بە پێداویستییەكان:
  ئەگەر سەرچاوەى هەست پێكردنەكە تاكە كەس بوو ئەوا پێداویستیەكە تایبەتییە، بەپێچەوانەوە دەبێتە پێداویستی گشتى ئەگەر سەرچاوەی هەستپێكردنەكە بە كۆمەڵ بێت.
3- پێوەرى گەورەترین كەڵك بەكەمترین تێچوون:
  تاكەكەس هەوڵدەدات پێداویستیەكانی بەكەمترین تێچوون پڕبكاتەوە یاخود زۆرترین رادەی پڕكردنەوە بە كەمترین خەرجی بەدی بێنێ، بەڵام پێداویستی گشتى ئەم یاسایە نایگرێتەوە.
4- پێوەرى ڕۆڵی كۆنی دەوڵەت:
ئەم پێوەرە دەگەرێتەوە بۆ ئەركی دەوڵەت، بۆیە پێداویستییەكان دەبنە گشتى لە چوار چێوەى دەوڵەتی پاسەوان كە ئەركی بەرگری و ئاسایش و دادپەروەری لە ئەستۆ بوو، كە ئەمەش بۆ دەوڵەتی پلاندانەر زیاترە, كە بە بەرپرسیاریەتى لە هاوسەنگى ئابوورى كۆمەڵایەتیدا لە كۆمەڵگە هەڵدەستێ.

5- پێوەرى سروشتى پێداویستیەكە و سروشتى ئەو لایەنەى كە هەڵدەستێ بەپڕكردنەوەى:
دیارى كردنى پێداویستییە گشتییەكان پشت بە دوو بنەما دەبەستێت كە پێویستە پێكەوە گرێدرابن بۆ ئەوەى سیفەتى گشتگیرى پێ بدرێ، كە ئەم دوو بنەمایەن:
1.	دابینكردنى پێداویستی كەڵكى كۆمەڵیان هەبێ.
2.	دابینكردنى پێداویستییەكان بخرێتە سروشتى رۆڵى دەوڵەت.

دووەم - خەرجیە گشتیەكان: Public Expenditure
1- چەمكى خەرجیە گشتییەكان:
دەتوانرێ بەم شێوەیە خەرجیە گشتییەكان پێناسە دەكرێت:

 (بڕە پارەیەكى نەختیینەیە لە لایەن كەسێكی گشتییەوە خەرج دەكرێت بە مەبەستی بەدیهێنانی كەڵكێكى گشتی).
لەم پێناساى سەرەوە ئەوە دیار دەكەوێت كە خەرجى گشتى خۆی لەم سێ پێكهاتەى (رەگەز) خوارەوە دەنوێنێت:
1-خەرجى گشتى بڕە پارەیەكى نەختینەییە.
2-خەرجى گشتى كەسێكى گشتى ئەنجامى دەدات.
3-مەبەست لە خەرجییە گشتییەكان بە دیهێنانى كەڵكێكى گشتییە.



أ- خەرجى گشتى بڕە پارەیەكى نەختینەییە:
پەرەسەندنى چالاكییە ئابوورییەكان وایكرد لە سیستەمى(شت بەشت گۆڕینەوە) بگۆڕێت بۆ سیستەمى ئابوورى، لێرەدا بەكارهێنانى پارە بووە هۆكارێك بۆ ئاڵوگۆڕكردن. دەوڵەت پارە بۆ بەدەستهێنانى شمەك و خزمەتگوزارى گشتى و پێشكەشكردنى باربۆ وكۆمەك ودانەوەى سوو وقەرزەكە بە كاردەهێنێت . بۆ نموونە : دەوڵەت پارەى نەختینە بە كاردێنێ بۆ پێدانى مووچە و كرێ و كڕینى شمەك و پێدانی یارمەتییەكان و سووی قەرز و ئامێر و باڵەخانە و... هتد. واتە خەرجییە گشتییەكانیش دەبێ بە پێی یاسا بكرێن.

ب - خەرجى گشتى كەسێكى گشتى ئەنجامى دەدات:
پێویستە ئەو بڕە پارەیەى كە بەكار دەهێنرێت بۆ مەبەستى بە دەستهێنانى شمەك و خزمەتگوزارییە گشتییەكان ئەو خەرجیانە لە ئەستۆى دەوڵەت دەربچن بە پێی فەرمانى كەسێكى یاسایی گشتى، ئەو كەسانەش بریتین لە دەزگاكانی حكومەتى ناوەندی یان حكومەتى ناوخۆیی، بەڵام بۆ نموونە ئەگەر كەسێك قوتابخانەیەك یان نەخۆشخانەیەك دروست بكات وپێشكەشى دەوڵەتی بكات، ئەوا ئەو خەرجكردنە نابێتە خەرجییەكى گشتى، لە بەر ئەوەى لە لایەن كەسێكى یاسایی گشتى یەوە دەرنەچووە .

ج - مەبەستی خەرجییە گشتییەكان بە دیهێنانى كەڵكى گشتییە:
ئەو دوو مەرجەى پێشەوە پێویستن بە دیاركردنی خەرجییە گشتیەكان، بەڵام هێشتا مەرجەكانی خەرجی گشتی ناهێنێتە دی، بۆیە پێویستمان بە مەرجى سێیەم هەیە بۆ بڕیاردان لە سەر خەرجیەكان بۆ ئەوەى ببێتە خەرجی گشتی، ئەویش بریتییە لە ئامانجى بەرژەوەندى گشتى.
ئەگەر كەسێك پارە خەرج بكات بە مەبەستى كڕینى شمەكێك یان خزمەتگوزاریەك بە مەبەستى تێركردنى پێداویستیەكانى خۆی ، هەر وەها گەر بەرهەمهێنێك پارە خەرج بكات بۆ بەرهەمهێنانى شمەكێك یان خزمەتگوزارییەك بە مەبەستی بەدەستهێنانی بەرزترین رادەی قازانج ، ئەمە بۆ بەرژەوەندى تاكە كەسێكە نەك بەرژەوەندى گشتی، بەڵام ئەگەر دەوڵەت پارە بۆ دابینكردنى شمەك و خزمەتگوزارى گشتى یان بۆ كۆمەك و یارمەتییەكان خەرج بكات، ئەوا بە مەبەستى بە دیهێنانى كەڵكى گشتییە و بۆ بەرزكردنەوەى ئاستى خۆشگوزارانییە لە كۆمەڵگەدا.

2-ڕێساى خەرجییە گشتییەكان:
پێویستە خەرجیەكانى حكومەت لە بوارە جیاجیاكاندا بەپێی رێسا یان بنەماكان رەچاو بكات بۆ ئەوەی خەرجییەكان ببنە هۆى بەرزكردنەوەى ئاستی خۆشگوزەرانى كۆمەڵایەتی.
چەند رێسایەك هەیە لەوانە:
یەكەم - رێساى كەڵكی تێچوون:
بەپێى ئەم رێسایە پێویستە:
أ- كۆمەڵگە زۆرترین پوختەى كەڵك یان دەسكەوتی لە خەرجیە گشتییەكانى دەوڵەتى بەركەوێ، ئەمەش ئەو ئاستەیە كە خەرجیەكانى حكومەت تیایدا ڕادەى كەڵكى سنوورەكی كۆمەڵایەتى لەگەلأ ئاستى خۆش گوزەرانى كۆمەڵگە یەكسان دەبێت .
ب- پێویستە پلاندانەر ئەو ڕێسایە لە بەر چاو بگرێت جا چ بۆ خەرجى شمەك و كارگوزارى گشتى یان بۆ یارمەتیدان یان بۆ وەبەرهێنانى گشتى بێت. بەواتایەكى تر پێویستە ڕادەى كەڵكى سنوورەكی كۆمەڵایەتى بۆ هەر دینارێكى خەرجكراو لە هەر بوارێك لە بوارەكانى خەرجییە گشتییەكان دەبێ یەكسان بێت.
ج- لە خەرجییە گشتییەكان ڕەچاوى دابەشكردنى جوگرافى بكرێت بەسەر ناوچە و هەرێمەكان.
د-نابێ بەدەستهێنانى بەرزترین پوختەى كەڵك لەگەلأ بەدیهێنانى ئامانجەكانى تەرخانكردن و دابەشكردن و سەقامگیری و پەرەسەندن دژ بەیەكبن.

دووەم - رێساى ئابووریانە لە خەرجكردندا:
  ئەمەش رێسایەكى كلاسیكییە(كۆنە) كە دەڵێت بە شێوەیەكى ئابووریانە خەرجییە گشتییەكان بەكاربێت و بەفیڕۆ نەدرێت، كە دەوترێت بە شێوەیەكى ئابووریانە ئەمە ماناى ئەوە نادات كە ڕادەیەك بۆ خەرجییەكان دابنرێت یان كەم بكرێتەوە گەر هۆكاری پێویست هەبوو بۆ خەرجكردن. بەڵكو مەبەست ئەوەیە خەرجیەكان بە شێوەیەكى دروست ئاراستە بكرێن و دژایەتی زێدە خەرجكردن و بەفیرۆدان بكرێ، هەوڵبدرێ زۆرترین داهات بە كەمترین تێچوون بەدەست بێت.
زێدە خەرجكردن دوو ئەنجامی لێ دەكەوێتەوە، لە لایەكەوە بە فیڕۆدانی بڕێكی زۆر لە پارە بە كاری ناپێویست، لە لایەكی دیكەوە دەبێتە هۆی بێهێزبوونی متمانەی خەڵك بەدارایی گشتی دەوڵەت و خۆشاردنەوەیان لە باجدان.
دیاردەی زێدە خەرجكردنی حكومەت جۆراوجۆرن كە لەوانەیە لەگشت بوارەكانی خەرجی گشتی رووبدات، بەتایبەتی لە وڵاتانی تازە پێگەیشتوو، لەوانەش:
1- دامەزراندنى ژمارەیەكی زۆری فەرمانبەر وكرێكار لە دام ودەزگا حكومییەكان كە زۆر زیاترە لە پێویستی ئەم دەزگایانە.
2- گرنگیدان بە بنیادنانى باڵەخانەی مەزن و داپۆشینی دەزگا و فەرمانگە حكومییەكان بەشتی گرانبەها و بەكرێگرتنی باڵەخانەو ئۆتۆمبێل بە پارەیەكی زۆر لە جیاتی كڕینیان.
3- زێدەڕۆییكردن لە بەكاربردنی گشتی وەك: خەرجی رووناكی و ئاو و تەلەفۆنات، كە دەوڵەت پارەكەی دەدات بەبێ بەكارهێنانیان بۆ جێبەجێكردنی چالاكی گشتی وبەدیهێنانی سوودی گشتی.
4- بەكارهێنانی كاری گشتی لە پێناو بەرژەوەندی تایبەتدا كە مافی كۆمەڵە نەك تاكەكەس، وەك بەكارهێنانی ئۆتۆمبێلی فەرمانگە بۆ كاری ماڵەوە.
سێیەم - رێساى تەرخانكردن:
   دەسەڵات ئەو رێگەیەی كە پەیوەندی بە خەرجییەكان و روونكردنەوەی هەنگاوەكانی پێدان و رێوشوێنە پێویستەكانی هەریەكە لەوانە هەیە دیاری دەكات، بۆ ئەوەى خەرجیە گشتییەكان بە شێوەیەكى دروست ئاراستە بكرێن و سوودى گشتى بدات بەدەستەوە كە ئامانجى كۆتایی خەرجى گشتییەكانە.
بۆیە دەستگرتن بە چالاكییە دارایی و خەرجییەكانى حكومەت دەبێ بەپێی ئەو رێووشوێنانە بێت كە دەیەوێت بهێنێتەدى و دایبڕێژێت و جێبەجێ بكات لە بودجە و یاسا و بڕیارە داراییەكانى ترەوە.
3-جۆرەكانى خەرجییە گشتییەكان:
خەرجییە گشتییەكان شێوەى جۆراوجۆرى هەیە، زیادبوونى جۆرەكانى بە زیادبوونى ئەركەكانى دەوِلەت بەستراوەتەوە و بەزیادبوونی دیاردەى دەستخستنى لە ژیانى گشتی كۆمەڵگەدا، خەرجییە گشتییەكان جۆراوجۆرن بۆیە جیاوازیشیان لە نێوانیاندا هەیە چ لەڕووى پێكهاتە یان لە بوارى ئاسەوارە ئابووری و دەرئەنجامە داراییەكانەوە. هەر بۆیە زانایانى بواری دارایی گشتى دابەشكردنى جۆرا و جۆریان بۆ خەرجییە گشتییەكان داناوە.
دەتوانین خەرجیە گشتیەكان بە پێی سروشتە ئابوورییەكەی دابەش بكەین، كە ئەمەش بە دابەشكردنى ئابوورییەكان یان دابەشكردنى زانستى ناسراوە. بە شێوەیەكى گشتى خەرجیە گشتییەكان دابەش دەبێت بۆ ئەم جۆرانەى خوارەوە:
1- خەرجییە كارگێڕییەكان: بریتییە لەو خەرجییانەى كە پەیوەستە بە چۆنیەتی بەڕێوەچوونى كارى دەزگا خزمەتگوزارییە گشتییەكان بۆ دەوڵەت پێویست و گرنگن وكە ئەوانیش بەڕێوەبردنى گشتی وبەرگریكردن و ئاسایش ودادپەروەرى ونوێنەرایەتى رامیارى دەگرێتەوەو گرنگترین بنەماكانى ئەم جۆرە خەرجییە خەرجی بەرگرى نیشتمانییە.
2- خەرجییە كۆمەڵایەتییەكان: ئەم جۆرە خەرجییە لەم بوارانەدا خەرج دەكرێ كە دەیەوێ كاریگەرییەكى كۆمەڵایەتى دیاریكراو لەنێوان تاكەكان بەدی بێنی لەڕێگەى بەدەستهێنانى رۆشنبیریی و فێركردن و چاودێریكردنى تەندروستی تاكەكان، سەربارى ئەوەش بەدەستهێنانى هاوكارى كۆمەڵایەتى لەرێگەى یارمەتیدانى هەندى چین كە پێویستییان بە یارمەتى هەیە وەك(داهات كەمەكان و بێكارەكان...تد) گرنگترین كۆمەك بۆ ئەم توێژانە ئەوانەى كە پەیوەندى بە دامو دەزگا تەندروستییەكان و رۆشنبیرى و گشتى نیشتەجێ بوونەوە هەیە.
3- خەرجییە ئابوورییەكان: بریتییە لەو خەرجییانەى كە دەوڵەت هەڵدەستێ بە خەرجكردنى لەبوارەكانى خزمەتگوزارییە گشتییەكان بەمەبەستی بەدیهێنانى ئامانجەكان وەكو وەبەرهێنانى گونجاو بۆ ئەوەى كەڵك بە ئابوورى نەتەوەیی بگەیەنێ لەبوارى خزمەتگوزارییە سەرەكییەكانى وەكو گواستنەوەو گەیاندن و وێستگەكانى بەرهەمهێنانى كارەباو ئاو و ئاودێرى وجگە لە كۆمەككردنى ئابوورى بە پرۆژە گشتی و تایبەتییەكان.
4- خەرجییە داراییەكان: قیستەكانى بەكاربردنى قەرزى گشتی و سووی ساڵانە دەگرێتەوە.
5- خەرجییە سەربازییەكان: هەموو خەرجییەكانى پڕ چەككردن و هێزە چەكدارەكان دەگرێتەوە.
دیاردەی زیادبوونی خەرجی گشتی:
ئەم دیاردەیە بە یەكێك لە خەسڵەتەكانى دارایی گشتی لەسەردەمی نوێ دادەنرێ لە پێناو دابینكردنی خزمەتگوزاری بۆ كۆمەڵگەو دانانی سنوورێك بۆ قۆرخكاری و سەقامگیرى ئابووریدا، لە كاتێكدا قەبارەی خەرجی گشتی لە زۆربەى وڵاتانى جیهان بەشێوەیەكی بەردەوام لە زیادبوون دایە، مێژووی دارایی لە زۆربەی وڵاتەكانی جیهانی بە جیاوازی سیستەمی سیاسی و سروشتی پێكهاتەكەى وبارودۆخی ئابوورییەوە ئاماژە بەبوونى دیاردەى زیادبوونی خەرجی گشتی دەدەن .
هۆكارە ڕاستەقینەكانی زیادبوونی خەرجی گشتی:
 گەشەی راستەقینە لە خەرجییە گشتییەكان ئاماژە بە زیادبوونی بەشی تاكەكان دەدەن لە خزمەتگوزاری و شمەكە گشتییەكاندا كە حكومەت دابینیان دەكات بۆ كۆمەڵگە، یان زیادبوونی خەرجییەكان بۆ چاكردنی ئاستی خزمەتگوزارییەكان كە پێشكەشی دەكەن یان زیاتربوونى یاخود باشتربوونى شێوازەكانى بەرهەمهێنە گشتییەكان كە بە شێوەى نەختینەیى گوزارشتی لێ دەكرێ وەكو زیادبوونى خەرجییە گشتییەكان.
هۆكارە ڕاستەقینەكانی زیادبوونی خەرجی گشتی بۆ ئەمانە دەگەڕێتەوە:
1.	هۆكارە ئابوورییەكان:
زیادبوونی سەرجەم خەرجییە گشتییەكان لە ئەنجامی هۆكارە ئابوورییەكان دەگەڕێتەوە بۆ:
أ‌-	گەشەپێدانى ئابووری و زیادبوونی داهاتی نەتەوەیی:
بەرزبوونەوەى تێكڕای داهاتى راستەقینەی تاك وەك بارۆدۆخێكی سروشتی هاوكاتە لەگەڵ گەشەكردن ئابووری لە كۆمەڵگەیەكدا ولە ئەنجامی ئەمەشدا خواست لەسەر شمەك و خزمەتگوزاریەكانی بەكاربردن زیاد دەبێت. وهەروەها شمەك وخزمەتگوزاری گشتی دووبارە خواستیان لەسەر زیاد دەبێت وەكو بەشێك لە خواستی كۆمەڵگە كاتێ ئاستی داهاتیان بەرز دەبێتەوە.

ب‌-	پێشكەوتنی ڕۆڵی دەوڵەت:
دەوڵەت لە رابردوودا رۆڵی بێ لایەنى هەبوو، دەوڵەت رۆڵێكی گەورەی نەبوو لە پڕكردنەوەیی هەموو پێداویستییە گشتییەكان جگە لە تەندروستی و فێركردن و بەرگرى نەبێت ... وئەمەش دەرئەنجامی هەرەسهێنانى بازاڕ، و سەقامگیرنەبوونى سیستەمەكانى سەرمایەداریدا لێ كەوتۆتەوە، بۆیە ڕۆڵی دەوڵەت گۆڕانى بەسەردا هات و دەستی خستە نێو چالاكی ئابوورى بۆ بەدیهێنانى ئەم ئامانجانەى سەرەوە، ئەمەش بووە هۆى زیادبوونى خەرجی گشتییەكانى دەوڵەت.
2.	هۆكارە رامیارییەكان (سیاسییەكان):
هۆكارە رامیارییەكانى زیادبوونى خەرجى گشتى دەكرێنە دووبەش:
أ - هۆكارە رامیارییە ناوخۆییەكان:
ئەم هۆكارانەش ئەمانە دەگرێتەوە:
أ- بڵاوبوونەوەی بنەماو سیستەمەكانی دیموكراسیەت.
ب- زیاد بوونی هەستكردن بە بەرپرسیاریەتی حكومەت لە بەرامبەر كۆمەڵگەدا لە دابینكردنی ئەوپەڕی خزمەتگوزارییە گشتییەكان، ئەمەش بووە هۆی زیادبوونی خەرجی گشتی لە بەرژەوەندى تاكەكانى كۆمەڵگەدا بەتایبەتى چینی هەژار لەپێناو بەرزكردنەوەی ئاستی داهات و كەمكردنەوەیی جیاوازى داهاتەكانیان و قەرەبووكردنەوەى ئەو تاكانەى كە لەئەنجامى بڕیارێكی دادوەریی بەر تاك یاخود كۆمەڵێ كەس دەكەوێت.
ج- زۆربوونى پارتە سیاسییەكان و بڵاوبوونەوەیان بۆتە هۆی ئەوەى دەوڵەت پەنا بۆ زیاتركردنى پرۆژەكان ببات بۆ وەرگرتنی رەزامەندی دەنگدەران و زیاتركردنى دامەزراندنى لایەنگرانی پارتەكەو زیادبوونى خەرجییەكان.
د- بڵاوبوونەوەى گەندەڵی لەناو دامودەزگاكانى دەوڵەت بەهۆی هەڵسوكەوتى هەندێ لێپرسراوان و زیاد بوونى كارى بەرتیل وەرگرتن و خراپ بەكارهێنانى دارایى گشتى لەلایەن فەرمانبەرانى پایەبەرز و زیادبوونى تێچوونى خزمەتگوزارییە گشتییەكان، كە دەبێتە هۆى زیادبوونى خەرجى گشتى.
ب- هۆكارە رامیارییە دەرەكییەكان:
أ- لەم چەند ساڵەى دواییدا بایەخی زیاتر بە نوێنەرى دیبلۆماسی دراوە، ئەویش لەئەنجامى سەربەخۆبوونى وڵاتان و پێداویستی زۆربوونى نێردە دیبلۆماسیەكان وقەبارەو شێوەكەى وبەشداریكردن لە كۆنگرەو كۆڕە نێودەوڵەتییەكان كە لەبارەى مەسەلە گرنگەكانى جیهان دەبەسترێ.
ب- دەوڵەت یارمەتى و كۆمەك پێشكەش بە وڵاتانى تر دەكات بەتایبەتى لەكاتى روودانى گیروگرفت و كارەساتە سروشتییەكانى وەك رووداوى لافاو و بوومەلەرزەو جگە لەو قەرزو كۆمەك و یارمەتیانە بە ئامرازێكى رامیارى دەرەوە دادەنرێ.

3.	هۆكارە داراییەكان:
دەتوانین بەم شێوەیە شی بكەینەوە :
أ- بوونى زیادە لە دەسهاتە گشتییەكان، یان بوونى یەدەگى پارە تەرخان نەكراو بۆ هیچ بوارێك.
ب- ئەم زیادەیە وا لە دەوڵەت دەكات پارەكە لە شتە ناپێویستەكان خەرج بكات. بیرمەندە دارایییەكان وا دادەنێن كە دەوڵەت كاتێ دەسهاتى زۆرى  دەست دەكەوێ ئەوا پابەند نابێت بە رێساكانى خەرجی گشتی بەشێوەیەكی راست و دروست، بەڵكو زیاد لەپێویست خەرج دەكات و بەفیڕۆی دەدات.
بەشێوەیەكی گشتی دەوڵەتی پێشكەوتوو توانای جۆراو جۆركردنی سەرچاوەكانی دەسهاتى هەیە لەبەر ئەوە قەبارەی خەرجییە گشتییەكانى گەورەتر دەبێت.
ج- دەوڵەت قەرزی ناوخۆیی و دەرەكی دەكات، سەدەی نوێ بە قەرزكردنی ئاسان ناسراوە، لەبەر ئەوەى قەرزی گشتی واتای پێشتری نەماوە كە بەسەرچاوەیەكی نائاسایی دەسهاتە گشتییەكان دابنرێ و دەوڵەت بەكاری نەهێنێ تەنها لە بارۆدۆخی نائاسایی نەبێت، دەوڵەت لە پێناوی قەرز وەرگرتن رووبەرووی ئاستەنگی زۆر دەبۆوە، كاتێك كە لایەنە قەرز دەرەكان مەرجی زۆر گرانیان دادەنا كە دەوڵەت دەبێت قورسایەكی زۆر لە ئەستۆ بگرێ.
ئەم ئاستەنگانە ئێستا كەم بۆتەوە لە ئەنجامی ئەوەى دەوڵەت پەنا دەباتە بەر دەركردنى قەباڵەكان (سندات) لە پێكهاتە جیاوازەكان بۆ هاندانی تاكەكان و لابردنی سووى قەرزەكانى بەمەرجی گونجاو بە تایبەتی پەنا دەباتە بەر قەرزی بە زۆرەملێ ئەگەر قەرزی ئارەزومەندانە نەبوو بۆ پڕكردنەوەى پێداویستییەكانى دەوڵەت لە دەرامەتى پێویست و پەنابردن بەر قەرزی گشتی كە دەبێتە هۆی زیادبوونى قەرزەكانى خزمەتگوزاری و دواتر زیادبوونی خەرجی گشتی.
 

4.	هۆكارە كارگێڕییەكان:
پێشكەوتنی رۆڵی دەوڵەت و زیادبوونی دەستوەردانی لە ژیانی ئابووری و كۆمەڵایەتی وایكرد ژمارەیەك دامەزراو بەڕێوەبەرایەتی هاوكاری گشتی دابمەزرێ، لە كۆتاییدا زیادبوونى ژمارەیەك فەرمانبەر لە دامەزراوەكانی دەوڵەت دابمەزرێن، بۆیە خەرجی ئەو بەڕێوەبەرایتیانە و گرانی بەڕێوەبردنیان و بەفیڕۆدانی دەرامەت و زیاد بەكارهێنان كە ئەم بەڕێوەبەرایتییانە پێی هەڵدەستن كە ئەمەش بۆ دەزگای چاودێری گرانە سەرپەرشتی هەموو كارەكانى بكات، كە ئەم زیادبوونە لە خەرجی گشتی دەبێتە هۆی زیادبوونى بارگرانی (عبْ ) تێچووی گشتی. لەوكاتەی زیادبوونی بەرهەم زیادەیەكی راستەخۆیە.

5.	هۆكارە جەنگییەكان:
هۆكارە جەنگیەكان لەم سەردەمەدا گرنگییەكی تایبەتیان پێدەدرێ بەهۆی زۆربوونى جەنگەكان و ئامادەكاری بۆ كارە سەربازییەكان ئەو دەرەنجامانەش كە لێی دەكەوێتەوە، ئەمەش خەرجیەكانی سەربازى زیاد دەكات لە كاتی جەنگ و ئاشتیدا.
خەرجییەكانى بەرگری نیشتمانی دەبێتە هۆی زیادبوونى خەرجیە گشتییەكان بە ئاراستەی زیادبوونى بەردەوام ساڵ دوای ساڵ وئەمەش بەگرنترین بەشەكانی خەرجی میری دادەنرێ ، زۆربەی ئابووریناسەكان بایەخیان بەم بوارە نەداوەو بەرەگەزێكی (لایەنێكی) سەربەخۆی دادەنێن لە دەسەڵاتی رامیارى بە لەبەر چاوگرتنی رامیاری و ستراتیژى و ئابووری و كۆمەڵایەتی .
وە هۆكارەكانی زیادبوونی خەرجی جەنگ لە وڵاتە دواكەوتووەكان بۆ ئەمانە دەگەڕێتەوە:
أ- دانانی هێزی پێویست بۆ بەرگریكردن لە دەوڵەت .
ب- پێشكەوتنی هونەری لە پێویستییە جەنگییەكان كە دەبێتە هۆى زیاد بوونی خەرجی تێچوونى ئامادەكارى سوپا بە ئامێرە پێشكەوتووەكان وە مەشق پێ كردنیان.
ج- زیادبوونی شڵەژانى نێودەوڵەتی و ناكۆكییە هەرێمایەتییەكان و جەنگەكان.

سێیەم -دەسهاتى گشتى   Public Revenue
دەسهاتى گشتى (بریتییە لەو دەرامەتە ئابوورییەی كە دەوڵەت لە شێوەى كەڵەكە بوونى دارایى بە دەستى دەهێنى بە مەبەستى دابینكردنی خەرجى گشتى بۆ پڕكردنەوەى پێداویستییە گشتییەكان). بەمەش دەسهاتى گشتى بە بەشێكى گرنگ و تەواوكەری پارەداركردنى خەرجى گشتى دادەندرێ.
دەسهاتى گشتى لەگەڵ پێشكەوتنى هزرى ئابوورى و دارایى بەرەو پێشەوەچوو و كلاسیكەكان (ئابووریناسە كۆنەكان) پێیان وابوو دەسهاتى گشتى (بریتییە لە چۆنیەتی پڕكردنەوەی خەزینەی گشتی بە دەرامەتی پێویست لە پێناو دابینكردنی خەرجییە گشتییەكان بۆ ئەوەی دەوڵەت بە ئەركە سەرەكییەكانی خۆی هەڵسێ). بەڵام لە سایەی قوتابخانەی نوێدا بۆتە ئامرازێكی گرنگ لە ئامرازەكانی رامیارى دارایی ، وجگە لە ئەركە داراییەكەی میری بۆ ئەوەی كاربكاتە سەر چالاكی ئابووری و كۆمەڵایەتییەكان بەكاری دێنێ.
میرى پشت بەسەرچاوەى جیاواز وهەمەجۆر دەبەستى بۆ بەدەستهێنانى دەسهاتى گشتى كە گرنگییەكەی جیاوازە لە دەوڵەتێكەوە بۆ دەوڵەتێكى تر بەگوێرەى ئەو سیستەمە ئابوورییەی پەیڕەوی دەكا تا چەند پێشكەوتووە، وئەو سیستەمە رامیاریەى هەیە وماوە وكاتەكەی دەگۆڕێن.

جۆرەكانى دەسهاتى گشتى:
یەكەم - دەسهاتى موڵكى دەوڵەت:
بریتییە لەو دەسهاتەی كە دەوڵەت لە موڵكەكانی خۆی و پڕۆژە ئابوورییەكانی دەستی دەكەوێ، ئەم جۆرەش بە سەرچاوەیەكی گرنگی زۆربەی دەسهاتی گشتی وڵاتان دادەنرێ بە تایبەتی وڵاتە تازە پێگەیشتووەكان.
پێویستە مۆڵكەكانی دەوڵەت لەڕووى یاساییەوە دابەش بكەین بۆ:

1-ئەو موڵكانەی دەكەوێتە ژێر حوكمی یاساى گشتی (دۆمینى گشتى) :
 نموونە ئەو موڵكانە وەك: رێگا و پرد وگۆڕەپان و باخچە گشتییەكان وموزەخانە... ه تد، ئەو شمەك و خزمەتگوزاریانە دەگرێتەوە كە تایبەتە بە سوودى گشتى بەبێ هیچ بەرامبەرێك واتە بە خۆڕایین، بەڵام لە بارودۆخى (نائاساییدا) دەوڵەت ڕەسم دەسەپێنێ بۆ چوونە ژورەوەی موزەخانە وبەكارهێنانى باخچە و ڕێگا خێراكان وپەڕینەوە لە پردەكان و دەسهاتی ئەم ڕەسمانە بۆ پێشخستن و باش كردنى خزمەتگوزارییە گشتییەكان تەرخان دەكرێ وناچێتە گیرفانی دەوڵەت وئەم جۆرە دانانرێت بە سەرچاوەیەك لەسەرچاوەكانى دەسهاتى دەوڵەت.
2-ئەوموڵكەكانى دەكەوێتە ژێر حوكمى یاسای تایبەت:
زانایانی دارایی گشتی ئەم موڵكانە بە بابەتێكى گرنگ دادەنێن و بە سەرچاوەیەكى گرنگی دەسهاتى گشتیش دەژمێردرێ و ئەم جۆرە لە موڵكەكانى دەوڵەت بەكاردەهێنرێ بۆ بەكارخستنى ئابوورى و بەدى هێنانى دەسهات وەكو زەوى خانوو بەرە و پرۆژەى پیشەسازى و بازرگانى لە دەرامەت و سامانەكانى كاغەزە داراییەكان (الاوراق المالیە)، دەتوانین دەسهاتى دەوڵەت دابەش بكەین بە گوێرەى خاوەندارێیەتى سروشتى سەرچاوەى دەسهات .

دەسهاتی موڵكەكانی دەوڵەت دابەش دەبێ بۆ :
  أ – دەسهاتى دەرامەتە سروشتییەكان و سامانى خانوبەرە:
مەبەست لە سەرچاوە سروشتییەكان، زەوى كشتوكالى و دارستان و رووبار و كانزاكان كە لە ناو جەرگەى زەویدا هەن ، بەڵام سامانى خانووبەرە بریتییە لە زەوى و زار و خانووبەرەی نیشتەجێبوون كە دروست كراون بۆ چارەسەركردنى كێشەى نیشتەجێبوون و ئەو موڵكانەش دەسهات بۆ دەوڵەت بەدەست دەهێنن و دەچنە خەزێنەى دەوڵەت.
موڵكى دەوڵەت لە زەوى بەكۆنترین موڵكى گشتى دادەنرێت، ئەو زەویانە كە بەر لە دەركەوتنی دەوڵەت لە لایەن كۆمەڵگەوە بەڕێوەدەبران، دوای دەركەوتنی دەوڵەت ئەو موڵكانە بوونە موڵكى دەوڵەت، بە تێپەربوونى رۆژگاریش موڵكەكانی دەوڵەت لە زەوی وزار كەمبوونەوەو ،تاكەكان بەشێكی زۆریان كەوتە ژێردەستی لە پێناو سوود لێ وەرگرتنى.

  ب - دەسهاتى دەوڵەت لە پرۆژە پیشەسازی و بازرگانییەكان:
پرۆژە پیشەسازى و بازرگانییەكان دەسهاتێكی گرنگ بۆ دەوڵەت دەستەبەر دەكەن، وئەمەش لە رێگەی گرنگی دان بە بوارە جۆر بەجۆرەكانی بەرهەمهێنان ودام ودەزگای بەرهەمداری، لەو پرۆژانەش پرۆژەكانى گواستنەوە بە شەمەندەفەرو كارەبا و گازو بانكەكان.
  ج - دەسهاتى دەوڵەت لە دەرامەتە داراییەكان:
مەبەست لە دەرامەتی دارایى جانتای دەوڵەتە لە پشك وقەباڵەكان كەدەسهاتێكى دارایی بۆ دەستەبەر دەكات وەكو قازانج لە كرین وفرۆشتنی كاغەزە داراییەكان لە بازاڕی داراییدا و ئەو سووى قەرزیش كە لە تاك و دەزگاكان وەری دەگرێ، ئەو سووى ئەو پارانەى كە دەوڵەت بانكەكانى داناوە.

دووەم - باج Taxation
باج یەكێكە لە سەرچاوە پێشەنگەكانى دەسهاتی گشتی، دەوڵەتان هەر لە كۆنەوە پشتیان پێ بەستووە بۆ دابینكردنی خەرجی گشتى بەهەر شێوازێك بێت.
باج پێناسە دەكرێت كە:
- سەپێنراوێكی نەختینەییە كە دەوڵەت بە زۆرەملێ بە سەر تاكەكانی كۆمەڵگە بەبێ بەرامبەر دەیسەپێنێت لە پێناو پڕكردنەوەی خەرجی گشتى و بە دەستهێنانى ئەو ئامانجانەى هەڵقوڵاوى فەلسەفەى سیاسى دەوڵەتن.

ئامانجەكانى باج:
باج هەوڵدەدات بۆ دەستبەركردنى ئامانجى جۆراوجۆر بە پێی هزرى (بیرى) دارایی:
  أ - ئامانجى دارایی:
ئامانجى دارایی باج بریتییە لە دەستەبەركردنی دارایی بۆ پڕكردنەوەى خەرجییە گشییەكانى دەوڵەت كە پێویستە بۆ ڕاپەراندنى ئەركەكانى، وئەم ئامانجە ئامانجی كۆن (كلاسیكى) باجە.
  ب - ئامانجى ئابوورى: 
باج بەپێى هزرى دارایی ئەم هاوچەرخ دەكرێت ئامرازێكی لە بار بێ بۆ هێنانەدى ئامانجە ئابوورییەكان، لە تەرخانكردن و دابەشكردن و وسەقامگیری وپەرەسەندن.
 ج - ئامانجى كۆمەڵایەتى: 
باج بۆ بەدیهێنانى ئامانجى كۆمەڵایەتى بەكاردێت وەك دووبارە دابەش كردنەوەی داهات و سامانەكان، و چارەسەركردنى كێشەكانى بێ جێگەیی نیشتەجێبوون و پەرەپێدانی لادێ، ودژایەتی كردنی هەندێك دیاردەی نەشیاو بەواتا باج بەكاردێت بۆ:
1- دووبارە دابەشكردنەوەی داهات ولەپێناو كەمكردنەوەی جیاوازی لە نێوان داهاتەكان.
2- بەرەوپێشەوە بردنى كۆمەڵگە، لێرەدا بەكاردێت بۆ گەشەپێدانی كۆمەڵایەتى .
3- چارەسەركردنی كێشەكانی كۆمەڵگە وەك كەمی خانوو بۆ نیشتەجێبوون، بە هۆی سەپاندنی باجێكی زۆر لە سەر باڵەخانەى بەتاڵ و لێخۆشبوون لە بەشێك یاخود هەموو باجەكە لەسەر كەرتی وەبەرهێنانی خانووبەرە.
جۆرەكانى باج:
یاسا دانەرى باج یاخود یاسادانەرى ئەو ماددانەى دەچنە ژێر بابەتى (دەفرى) باج و ئەو قەبارانەى باج دەیانگرێتەوە، پاش ئەوەى یاسا دانەر ئەو ماددانە هەڵدەبژێرێ ، پێویستە پشت بە شێوازێكى دیاری كراو ببەستن لەدیاركردنی نرخى باج وچۆنیەتى باجەكەش بخەمڵێنرى وشێوازى وەرگرتن و لێكۆڵینەوە لەبارەى دیاردەى خۆدزینەوە لە باج و چۆنیەتى بەرەنگاربوونەوەى و كەم كردنەوەى .
- دەفرى باج: بریتییە لەو ئەندازەیەى كە ( بابەت وماددەى باج لە سەرى دەسەپێنرێت) لەكاتى ئێستادا بریتییە لە سامان، دەفرى باج لەگەڵ سەرچاوەى باج جیاوازى هەیە.
- سەرچاوەى باج: بریتییە لەو سامانەى كە بەهۆی باجەوە دەدرێ واتە ئەوەى دەكەوێتە ژێر سنوورى باجەوە، هەرچى (سەرچاوەى سەرەكیە) ى باج بریتییە لە داهات بەوپێیەى باج سەپێنراوێكە بەردەوام لە نوێ بووندایە. دواتر لە سامانى نوێ وەردەگیرێ و جاروباریش گەر داهات تواناى كەم بوو ئەوا لە سەرمایە وەردەگیرێ .
بە واتا دوو جۆرە باج هەیە یاخود میرى بەدوو رێگە باج لە داهات و سامان وەردەگرێ :
- باجی راستە وخۆ Direct Tax
- باجى نا راستەوخۆ Indirect Tax



نرخى باج: The Tax Rate
ئەوەى لە دەفرى باج وەردەگیرێ بەنرخی باج دادەنرێ ، نرخى باج بریتییە لە ڕێژەى باج لە دەفرى باجەكە. نرخى باج بە دوو قۆناغدا تێدەپەڕێ، بریتین لەمانە :
1 - قۆناغى باجى دابەشكراو:
یاسا دانەرى باج لەو قۆناغە بڕی باجەكە دیارى دەكات، ئینجا جوگرافیانە بەپێی پارێزگاكان دابەشی دەكات ، ئابووریانەش بەپێی تواناى تاكەكانى ئەم پارێزگایانە دیارى دەكات.

2- قۆناغى باجى پێوانەیى: 
لەم قوناغەدا سێ جۆری باج بەدى دەكرێ وەك باجى ڕێژەیى ، وباجى هەڵكشاو، و باجى داكشاو .
باجى ڕێژەیى: نرخى ئەم جۆرە نەگۆرە ، هەر چەندە بنەماى (دەفرى باج) باج زیاد وكەم بێت.
باجى هەڵكشاو: ڕێژەى باج زیاددەكات بە پێی زیاد بوونى بنەماى باجەكە.
باجى داكشاو: نرخى ئەم جۆرە نزم دەبێتەوە بە زیادبوونى بنەماى باجەكە.

خۆ لە باج لادان و ڕاكردن لە باج: And Tax Evasion Tax Avoidance
كەسێكی ئاسایی یان مەعنەوى كە باجی دەكەوێتە سەر، دەیەوێ ئەركى سەر شانى لە باجدان كەم بكاتەوە دەبێ بە زۆر بیدات لە كاتى دانى باج خۆى دەدزێتەوە بۆیە پشت بەهەموو ڕێگایەك دەبەستێت تا باج نەدات، ئەگەر ئەو هۆكارانە ڕەوا بوون باجدەر خۆى لێ بدزێتەوەو ئەوە پێی دەوترێت (خۆ لە باج لادان) Tax Avoidance، و ئەگەر هاتوو ئەم ڕێگایانە ڕەوا نەبوون پێی دەوترێت ڕاكردن (خۆ دزینەوە) لە باج Tax Evasion.
لە هەمان كاتدا ڕاكردن (خۆ دزینەوە) لە باج پێناسە دەكرێت بە:
	گوێ پێ نەدان بە یاسای باج .
	نەدانى باج یان دواخستنى بەبێ هیچ پاساوێك .
	باجدەر هەوڵدەدات تەواوى باج یان بەشێكى نەدات پاش ئەوەى دەركەوتووە كە دەبێت باج بدات .

ڕاكردن لە باج زۆر شێوەى هەیە، كە ئەمانە هەندێكیانن :
1- دواكەوتن لە كردنەوەى فایلى باج.
2- دان پێنەنانى باج.
3- زێدەڕۆیی لەو بڕە پارانەى كە دەبێت كەم بكرێتەوە.
4- ئاودیوكردن (تهریب).
5- گەندەڵى.
6- شاردنەوەى ئەو پارانەى كە دەچنە ژێر ڕكێفى باج.

لەمانە دەردەكەوێت ڕاكردن لە باج پرۆسەیەكى ناپەسەند و فراوان ورێ بزركردنە بەسەر دەقە یاساییەكان بە ئامانجى نەدانى ئەو بڕەى كە لە ئەستۆى (ژمە) باجدەر دایە وەكو باج .



سێیەم – رەسم(میرانە): Duties
 (بڕێك پارەیە كە دامەزراوەكانى دەوڵەت لەبەرامبەر خزمەتگوزارەیەك پێشكەشی دەكات وەریدەگرێت)، رەسم بەگوێرەى ئەو بەرەو پێش چوونەى كە لە دارایی دەوڵەتدا ڕوویداوە بەشێوەی نەختینە وەردەگیرێت، بەمەش ناكرى رەسم بەشێوەی زیندەماڵ یاخود بۆ ماوەیەك لەلاى كار بكات لەجیاتى رەسم بدرێتە دەسەڵاتی دارایی، هەروەها رەسم بەوە دەناسرێتەوە كەبەزۆرەملێیەو دەتوانین جیاوازى لەنێوان دوو جۆر سەپاندنى ڕەسم بكەین:

 أ- سەپاندنى یاسایى:
ئەم سەپاندنە كاتێك دەبێت كە تاك بەگوێرەى یاسا ناچار دەكرێ بۆ وەرگرتنى خزمەتگوزارى وەكو خوێندنى بەزۆرى و پێویستە رەسمى پەروەردەیى بدات.

 ب- سەپاندنى مەعنەوى:
ئەو رەسمە لەسەر خواستی كەسێك وەردەگیرێت كە داواى خزمەتگوزارییەك دەكات، بۆ وەرگرتنى ئەم خزمەتگوزارییە هیچ ناچاریەكی(زۆرەملێ) یاسایی تێدا نییە، بۆ نموونە بەدەستهێنانى خزمەتى خوێندنى زانكۆ، رەسمەكە بەزۆرى وەردەگیرى، رەسم بەرامبەر پاداشتێك وەردەگیرێ كە حكومەت پێشكەشی دەكات، ئەم خزمەتگوزارییە چەند جۆرێكی هەیە وەكو هەوڵدانى فەرمانبەرێك بۆ مۆركردنى بەڵگەنامەیەك یان گرێبەستێك، یاخود بەگوێرەى یاسا دەبەخشرێتە كەسێك وەكو مۆڵەت وەرگرتنی شوفێرى وبینا دروستكردن.

چوارەم - قەرزى گشتى: Public Loans Borrowing

    پێناسەیەكى زۆر بۆ قەرزكراوە دەتوانین بەم شێوەیە پێناسەى بكەین:
(گرێبەستێكە كە دەوڵەت و یان یەكێك لەدامەزراوە گشتییەكان لەگەڵ جەماوەر یان لەگەڵ دەوڵەتێكى دیكە دەیبەستێ و پەیمان دەدات بە دانەوەى بڕی قەرزەكە وسووەكەى تا ماوەى قەرزەكە تەواو دەبێ، ئەمەش بەگوێرەى ئەو فەرمانەى كە لەلایەن دەسەڵاتى تایبەتییەوە دەردەچێ).

قەرزى گشتى و گرێبەست:

لە هەموو گرێبەستێك دوولایەن هەیە و گرێبەستى قەرز وەكو لایەنى یەكەم دەوڵەتە یان یەكێك لە دامەزراوە گشتییەكانە، ئەو لایەنەى قەرز وەرگرە، ولایەنى دووەم جەماوەرە (خەڵك) یان دەوڵەتێكى تر، ولایەنى قەرزدەر لایەنى یەكەم پەیمان دەدات بە دانەوەى بڕی قەرزەكە لەماوەو كاتی خۆیداو پێدانى سووى قەرز تا ماوەكەى تەواو دەبێت، بەڵام لایەنەكەى دیكە پەیمان دەدات پێدانى قەرزەكە بەلایەنى یەكەم.

جیاوازى لە نێوان قەرز و باج:

قەرزو باج هەردووكیان لەیەكترى نزیكن، چونكە سەرچاوەیەكن لەسەرچاوەكانى دەسهاتى گشتى ، بەڵام لەمانەى خوارەوەدا جیاوازن :


1- تەرخانكردن:
       یەكێك لە تایبەتمەندییەكانى باجى كۆن (ئاسایى) ئەوە بوو دەسهاتەكە تەرخان نەكرابوو بەواتا بۆ جۆرە خەرجیەك تەرخان نەكرابوو بە پێچەوانەوە قەرز كردن دەسهاتێكە بۆ خەرجیەكى تایبەت تەرخان دەكرێ.

2-بەرامبەرى (مقابل):
باج سەپێنراوێكی بێ بەرامبەرە، كەچی قەرز لە بەرامبەریدا سووێكی دیاریكراوى هەیە وەك وەرگرتنى سووى قەرزەكە لەو كەسانەى قەرزەكە وەردەگرن.

3-ویست (الأراده):
باج بەتەنها ویستی دەوڵەت لەسەر بنەماى هاوكارى كۆمەڵایەتى دادەنرێت، لە كاتێكدا قەرز لەسەر بنەماى گرێبەست و رێككەوتنە.

4-سروشتى دەسهات:
باج دەسهاتى كۆتایى دەوڵەتە، بەڵام قەرز دەسهاتێكى كاتى دەوڵەتە تەنها لەكاتى تەواوبوونی ماوەى قەرزەكە وەردەگیرێت، لە كاتێكدا كە باج تەنها لەكاتى وەرگرتنى كاریگەرى لەسەر دەسهات دەكات، بەڵام قەرز كاریگەرى لەسەر لایەنى دەسهاتی بودجە دەكات لەكاتى وەرگرتنى و، كاریش دەكاتە سەر لایەنى خەرجی لەكاتى دانەوەى قەرزەكە.

جۆرەكانى قەرز:
قەرز دابەش دەكرێ بۆ چەند جۆرێك :
یەكەم - بە گوێرەى ماوەى كاتى (درێژ، مام ناوەندى ، كورت):
قەرزى كورتخایەن: بەم قەرزە دەگوترێ قەرزی بەردەوام، ئەم قەرزە ماوەكەی كورتەو لەساڵێك تێناپەڕێ، دەوڵەت ئەم قەرزە بۆ چەند مەبەستێك دەكات:
كەمبڕستی نەختینەیی: كە لە ماوەی ساڵێكی داراییدا روودەدات ، لەم حاڵەتەدا دەوڵەت هەڵدەستێ بەدەركردنی قەباڵەى گەنجینەی گشتی.
كەمبڕستی دارایى: بریتییە لە زیادبوونی خەرجی لە چاو دەسهاتەكان، بۆیە دەوڵەت بۆ چارەسەركردنی هەڵدەستێ بە دەركردنی قەرز بۆ ماوەیەكی كورت بە هۆی ئەو بارودۆخەی كە لەبازاڕی داراییدا هەیە، لەم حاڵەتەدا دەوڵەت قەباڵەى گەنجینەی نا ئاسایی دەردەكات.
قەرزى ناوەندى و قەرزى درێژخایەن: هیچ جیاوازیەكى ورد لە نێوانیاندانییە لەلایەنى درێژی ماوەكەی دەتوانین بڵێن قەرزى مام ناوەندى ماوەكەى لە نێوان سالێك و(5 – 7)ساڵ دایە و هەندێ جار دەگاتە 10ساڵ، بەڵام قەرزى درێژخایەن ماوەكەى لە ماوەى قەرزى مام ناوەندى درێژترە ولەم ماوەیە تێدەپەڕێت. هەردەم بۆ ئەم پێداویستیانەبەكاردێت:
1- بۆ پارەداركردنی پرۆژەكانى گەشەسەندن و پەرەپێدانى ئابوورى .
2- پارەداركردنی خەرجى جەنگ و پڕكردنەوەی هەندێ خەرجی بەرگرى نیشتمانی.
قەرزى ماوە كورت پێشى دەڵێن قەرزى كاتەكى یان بۆ بەكاربردن، بەهەردوو قەرزی (مام ناوەندی وماوەدرێژ) دەگوترێ قەرزی هەتا هەتایی یاخود چەسپاو.
دووەم – قەرز بەگوێرەى سەرچاوە (ناوخۆى و دەرەكى):
قەرزی ناوخۆ: بریتییە لەو قەرزەی كەدەوڵەت لە رێگەی دەركردنی قەباڵەكان، لە كەسانی ئاسایی یان مەعنەوی وەریان دەگرێت واتا قەرزەكە لە بازاڕی ناوخۆی دەوڵەت دەكرێ. بە قەرزی ناوخۆ دەگوترێ (قەرزی نیشتمانی)، كە بۆ ئەم مەبەستانە بەكاردێت:
1-رووبەڕووبونەوە و پارەداركردنی خەرجیەكانى جەنگ.
2-پارەداركردنی پرۆژەكانی نۆژەنكردنەوە و بونیادنانەوەی دامەزراوەكان كە بەر كارەساتى سروشتى یان جەنگیەكان كەوتوون.
3- كەمكردنەوەى قورسایى قەرزى گشتى دەرەكى لەسەر شانى دەوڵەت.
قەرزى دەرەكى: بریتییە لەو قەرزانەی دەوڵەت لە كەسانی ئاسایی یاخود دەوڵەتانی دیكە وەرى دەگرێت، ئەم قەباڵانەش لە بازاڕى دارایی دەرەكی دەردەكرێ .

گرێبەستی قەرزی دەرەكی بە هۆی:
1-كاتێك پاشەكەوتی ناوخۆ(خۆماڵییەكان ) یاخود سەرمایەى ناوەخۆ نەتوانێ پرۆژەكانى بەرهەمهێنان دابمەزرێنێ.
2-كاتێك دەسهاتەكانى دەوڵەت لە پارەی بیانی نەتوانێ چارە سەری لاسەنگی تەرازووی پارەدان بكات.

سێیەم- بە گوێرەى شێوازى قەرزدانەكە(بەئارەزوو، زۆرەملێ): 
بنەمای ئارەزوومەندی جیاوازییەكى بنەڕەت لە نێوان باج و قەرزە كاتێك بنەڕەتى گەڕانەوەى بۆ قەرزى ئارەزوومەندانە.
أ- قەرزى ئارەزوومەندانە: ئەو قەرزەیە كە دەوڵەت بڕەكەى و مەرجەكانى (سوو) وماوەی دانەوەكەی ئاشكرا دەكات ئینجا سەربەستی بە خەڵك دەدرێ كە بە ئارەزووى خۆى قەرز بدات یان نەیدات.
ب- قەرزى زۆرەملێ: ئەو قەرزەیە كە دەوڵەت بە پێى ئەو دەسەڵاتەى كە هەیەتى بە زۆرەملێ لەخەڵكی وەردەگرێت بەبێ رەزامەندی كەسەكان، واتە خەڵك ناچار دەكات بە قەرزدان.

رۆڵى سەرچاوەكانى داهات:
یەكەم: ڕۆڵى باج لە وڵاتە تازەپێگەیشتووەكان:
لە سەر رامیارى دارایی پێویستەگرنگی رۆڵی باج دیار بكات، پێویستە باج كار بكات بۆ كەمكردنەوەی بەكاربردن و پێكهێنانى پاشەكەوت و هاندانى وەبەرهێنانى تایبەت و پاراستنى پیشەسازى نیشتمانى.
هەروەها دەوڵەت دەتوانێ لە هەندێ پرۆژەی وەبەرهێنان خۆش بێ، بەمەبەستی هاندانیان ،كە دەوڵەت بەكارێكی پێویست وگرنگی دەزانێ لە بواری پەرەپێدانى ئابووریدا ئەو باجەی لە سەر داهات سەپێنراوە وەرنەگرێ یاخود لە رەسمی گومرگی سەر ئەو شمەكانە خۆش بێت، رەسمى گومركى پیشەسازى نیشتمانییە تازە دامەزراوەكان Infant Industry دابین دەكات لە بەرامبەر كەل وپەلی پیشەسازی بیانی، ئەمەش بازاڕى ناوخۆ فراوان دەكات لەبەردەم پیشەسازى نیشتمانى (هەرچەندە ڕێكخراوى بازرگانى جیهانى بۆ پاراستنی دژایەتی دەكات).


دووەم – كاریگەرى (شوێنەواری) ئابوورى قەرزی گشتى:
1-قەرزى گشتى دەبێتە هۆى دووبارە دابەشكردنەوەى داهاتى نەتەوەیى لە نێوان بەكاربردن و پاشەكەوتكردن، كە لە بەرژەوەندی پاشەكەوتكردنە چونكە هانى ئەو كەسانە دەدات كە پاشەكەوتى بچوكیان هەیە پاشەكەوت بكەن.
2-ئەو قەرزەى كە بانكەكان دەیدەنە دەوڵەت ڕێژەى قەبارەى نەختینەیى لە دەستاودەست كراو زیاددەكات، ئەمەش ئاسەواری(شوێنەوارى) هەڵاوسانیی Inflationary Effects خراپی لە وڵاتە تازە پێگەیشتووەكان لێ دەكەوێتەوە هەروەها لەو وڵاتانەى كە لە باری خستنەگەرى تەواویدان.
3- قەرزى گشتى كاریگەرییەكی گرنگی لە سەر ئاستی داهاتی نەتەوەیی دەبێت (جا چ لە حاڵەتی خستنەگەڕى تەواوبن یان نا) ، ولەسەر سروشتى خەرجی گشتى كە ئەم قەرزەى بۆ كراوە.
4-بە فراوانبوونی قەرزى گشتى، كاردەكاتە سەر پەرەسەندنى بازاڕى نەختینەیی و دارایی وپەرەسەندنى ئەو بازاڕەش هۆكارێكى گرنگ و سەرەكییە لە هۆكارەكانى پەرەپێدانى ئابوورى لە میانەى ئابوورى بازاڕدا.

پێنجەم: كاریگەرى ئابوورى پارەى تازە دەركراو:
سكەلێدان (الاصدار الجدید Issue ): بریتییە لە دەركردنى پارەى نوێ، ئەم پارە نوێیەش كار لە زیادكردنى هۆكارەكانى پارەپێدان (وسائل الدفع) دەكا، دواجار خواستى هەمووەكى لەسەر شمەكى بەكاربردن زیاد دەكات، خستنەرووى ئەم شمەكانەش لە ئاستی ئەم زیادە بەكاربردنە نییە، ئەمەش وا دەكات نرخەكان روو لە بەرزبوونەوە بكەن و هێزی دراو روو لە نزمبوونەوە بكات و ئەمەش دەبێتە هۆی:
1-	بەرزبوونەوەى تێچوونى بەرهەمهێنان.
2-	بەرزبوونەوەى نرخى هەناردەكان و دروستبوونى كۆسپ لە بەرامبەرى.
3-	دابەزینى بەهاى دراو لە دەرەوە.
4-	بەرزبوونەوەى نرخەكانى هاوردە و زیان گەیاندن بە تەرازووى پارەدان.
سەبارەت بە وڵاتانى تازە پێگەیشتوو كە خاوەنى ئامێرە نوێی بەرهەمهێنان نین هەمان شتە، زیادبوونى بڕی دراو كاریگەری لەسەر خواستى هەمووەكى دەبێت بەبێ زیادبوونى بەرهەمهێنان، واتە ئامێرەكانى بەرهەمهێنان ناتوانن زیادبوونى خواستى هەمووەكى پڕبكەنەوە.
بۆ ئەوەی وڵاتە تازەپێگەیشتووەكان سوود لە پارەى تازە دەركراو وەربگرن بۆ پارەداركردنى گەشەپێدانى ئابوورى ، دەبێت دوو مەرجى سەرەكى هەبێت :
یەكەمیان: پارەى تازە دەركراو دەبێ بۆ وەبەرهێنان تەرخان بكرێت تا وەكو شمەكى بەكارهێنەكى بەرهەم بهێنرێت ، بەو مەرجەى نابێت ماوەى بەرهەمهێنان درێژبێت.
دووەمیان: پارەى تازە دەركراوەكە دەبێت بەبڕى بچووك و لەیەكتر نزیك نەبێت.
ئەمەش مانای وایە وڵاتە تازە پێی گەیشتووەكان ناتوانن بە شێوەیەكى فراوان پارەى تازە دەربكەن بۆ گەشەپێدانى ئابوورى ، چونكە پەنا بردنە بەر ئەو كارە مەترسییەكى گەورەى بە دواوەیە .
 
چوارەم: بوجەى گشتى Public Budget
 بوجەى گشتى Public Budget رەنگدانەوەى فەلسەفەى ئابوورى هەر سیستەمێكی ڕامیارییە. بودجەى گشتى هاوشان لەگەلأ پێشكەوتنى دەوڵەت و بیری (هزرى) ئابوورى پێشكەوتووە .
بوجەى گشتى پێناسە دەكرێت:
•	 بوجەى گشتى : (بەڵگەنامەیەكى خەمڵاندنى خەرجیەكانى دەوڵەت و دەسهاتەكەى بۆ ماوەیەكى دیاریكراو كە ماوەكەش زۆر جار ساڵێكە، خەمڵاندنى بوجەش لە ژێر ڕۆشنایی فەلسەفەى دەسەڵات دەبێت) .
بودجە هەر تەنها ئامرازێكى دارایی نییە ، بەڵكو ئامرازێكە دەوڵەت لە پێناو بەدیهێنانى ئامانجەكانى رامیارى دارایی بەكارى دێنێت كە لە پێناو سەقامگیرى ئابوورى و گەشەپێدانى ئابوورى بەكارى دێنێ تاكو پاشەكەوت رێكبخا و بەكاربردن ئاراستەبكرێت و تواناى تاكە كەس و ئارەزووى بۆ كار بەرزكاتەوە .
 
بودجەى گشتى لە سەر دوو پێگە وەستاوە ، بریتین لە :
1- خەمڵاندن: خەملاندنى بڕى ژمارەى چاوەڕوانكراو كەلە هەموو سەرچاوەكان بەدەست دێت، هەروەها لایەنى خەرجی گشتی لە ماوەى داهاتوودا كە (یەك ساڵە).
2 - ڕێپێدانی دەسەڵاتى یاسادانان: یا ئەوەى رێگەى پێدراوە بۆ یاسادانان واتا لە لایەن دەسەڵاتى یاسادانان یا ئەو دەسەڵاتەى رێگەى پێدراوە بودجەى گشتى پەسەند بكرێ.
ڕێسا گشتییەكانى بودجەى گشتى: 
پێویستە لەكاتى ئامادەكردنى بودجەى گشتیدا، رەچاوى چەند ڕێسایەكى گشتی بكرێ كە یاسای زانستی دارایی گشتیدا هەیە، ڕێساكان ئەمانەن :
1.	ڕێساى یەكبوون:
پێویستە یەك بودجە دابنرێت ولەم بودجەیەدا هەموو خەرجیەكانى دەوڵەت و هۆیەكانى پارەداركردنى تیایدابێت بەواتا دەوڵەت یەك بودجەى گشتى هەبێت تا بە ئاسانى پلانى دارایی دەوڵەت( بەچاو لێكردنێك بزانرێ)، چونكە بودجەى زۆر كارى پیشاندانى بنەماكانى بودجەكە بەشێوەیەكی روون بەدیار ناخات و ژماردنەكە تێكەڵ و پێكەڵ دەبێت.
2.	سەرلەبەرى (گشتگیرى) بودجە:
ئەم ڕێسایە لەسەر ئەم بنەمایە وەستاوە كە شێوازى بودجەى پوخت پەیڕەو نەكرێت، واتە بڕین لەنێوان خەرجی و دەسهاتە گشتییەكان نەكرێت. بە واتا هەموو خەرجییەكان وهەموو دەسهاتەكانیش بەبێ لێدەركردن بنووسرێن، ئەمەش چالاكى دەسەڵاتى گشتى وەك خوێ دەردەخات و دەسەڵاتى یاسادانانیش دەتوانێ چاودێرى ئەم جێبەجێ كردنەى بودجە بكات .
3.	ڕێسای تەرخان نەكردن:
ئەم ڕێسایە بریتییە لەوەى كەنابێت دەسهاتێكی دیاری كراو بۆ خەرجیەكى دیار كراو تەرخان بكرێت، بەڵكو تەواوى دەسهاتەكان لە لایەك كۆ دەكرێتەوە و لە بەرامبەرى دا لە لایەكەى تر هەموو خەرجییەكان دیارى دەكرێ ، كە هەموو خەرجیەكانى تایبەت بە ساڵى دارایی دەگرێتەوە.
4.	ساڵانەیی بودجە:
واتە ئەو ماوەیەى كە بودجە لە خۆ دەگرێ بریتییە لە یەك ساڵ، نابێت مەرج دابنرێت ئەو ساڵە لەگەڵ ساڵی زایینى بێت، بەڵكو ساڵەكە بەپێی بارودۆخى هەر دەوڵەتێك دەستنیشان دەكرێت، ئەوەى تێبینى دەكرێت سەرەتاى ساڵى دارایی لە نێوان دەوڵەتێك بۆ دەوڵەتێكى تر بە پێی سیستەمى یاسادانانى و كارگێڕییەكەى جیاوازیان هەیە.
5.	هاوسەنگى بودجە:
مەبەست لە هاوسەنگبوونى بودجەى گشتى ئەوەیە نابێت دەسهاتە گشتییەكان لە خەرجییە گشتییەكان زیاتر بێت و بە پێچەوانەوەشەوە، بەواتا كاتى بودجە هاوسەنگ دەبێ كە دەسهات و خەرجی یەكسان بن، ئەگەر لە بارێكدا دەسهاتەكان لە خەرجیەكان زیاتر بوو یاخود لەكاتى ناهاوسەنگیدا كە خەرجیەكان لە دەسهاتەكان زیاتر بوو ئەوە كورتهێنان (عجز) دێتە ئاراوە. لەم بارەشدا دەوڵەت ناچارە پەنا بۆ قەرزى ناوەوە و دەرەوە ببات بۆ ئەوەى ئەم كورت هێنانە چارەسەر بكات ، رەنگە یەدەگەكانى بەكاربێنێت یاخود پەنا بۆ هۆكارى دیكە وەك (دەركردنى پارەى تازە) ببات.

ڕێكخستنى بودجە:
بودجە بە قوناغى جیاجیا تێدەپەڕێت تا دەگاتە كۆتایی ساڵى دارایی كە بەگوێرەى پلانێك خەمڵێندراوە، دواتر گفتوگۆ لەسەر هەموو ئەو كاروبارانە دەكرێت كە دەبێت لە ماوەى ساڵی دارایی ئامادە بۆكراو بە دەست بێنێت، بە گشتى بودجە بەم قوناغانە تێدەپەرێت : (قۆناغى ئامادەكردن و خۆسازدان، قۆناغى هەڵسەنگاندن و پەسەندكردن ، قۆناغى جێبەجێكردن، قۆناغى چاودێرى و پێداچوونەوە).
1- قۆناغى ئامادەكردن و خۆسازدان:
ئامادەكردن و سازكردنى بودجەى گشتى لە ئەستۆى دەسەڵاتى جێبەجێ كردنە، لەم قۆناغە وا پێویستە دەسهاتى گشتى پێشبینى كراو و خەرجی گشتى پێشبینى كراو بۆ ماوەى ساڵی دارایی داهاتوودا دیارى بكرى.
بیانووى زۆر بۆ ئەم كارە هەیە:
أ‌-	بەدیهێنانى ئامانجى ئابوورى و كۆمەڵایەتى لە ئەستۆى حكومەتە، كە ئەمەش پێویستى بە پرۆگرام سازى و رامیاریەكى گونجاو هەیە بۆ بەدیهێنانى بەم ئامانجە ، وبۆ جێبەجێكردنى ئەم پرۆگرام و رامیاریە و ئەركانەى سەرەوە پێویستی بە پارەداركردنى پێویست هەیە بۆ سەركەوتنى كارەكەى.
ب‌-	حكومەت ئامێر و توانى هونەرى و بەڕێوەبردنى بەهێزى هەیە بۆ دیاریكردنى تواناى كەرت و چینەكان لە هەڵگرتنى قورسایی داراییدا و ئەمەش وا دەكات سەرچاوەكانى دەسهات دیار بكرێ .
ج‌-	حكومەت دەتوانێ پێویستییەكانى كۆمەڵگە بزانێ بۆیە كارى ئامادەكارى لەئەستۆ دەگرێ و ئامادەكردنى خەملاندنى (كە لەبچووكترین (كەم دەسەڵاتترین دامەزراوى حكومەت دەست پێ دەكات) دا كە دەبێت پابەند بێت بە خەرجی گشتى و پێشبینی بۆ دەسهاتى خەمڵێنراو بكات لە ماوەى ساڵی دارایی پێویست لە ئامادەكردنى بودجەدا.

2- قۆناغى هەڵسەنگاندن و پەسەندكردن (رێگەپێدان):
دواى ئامادەكردنى پرۆژەى بودجەى گشتى، ئەنجومەنى وەزیران پرۆژەكە دەخاتە بەردەم دەسەڵاتى یاسادانان، كە ئەویش هەڵدەستێ بەڕەوان كردنى بۆ هەڵسەنگاندنى لیژنەى دارایی كە لە چەند ئەندامێكی پەرلەمان پێك هاتووە، كە ئەوانیش پێشنیارەكانیان بۆ دەسەڵاتی یاسادانان بەرز دەكەنەوە بۆ پەسەندكردنى بودجەكە، پاشان پێشنیار لەسەر بەشەكان و بودجەكە بەتەواوى دەكرێت بۆ ئەوەى ببێتە یاسایەك، بەمەش بودجەكە رێگەى پێدەدرێ جێبەجێ بكرێ .

3- قۆناغى جێبەجێكردن :
مەبەست لێ ى هەڵسان بە كۆكردنەوەى دەسهاتە گشتییەكان و خەرج كردنى هەر چۆن لە بودجەى پەسەندكراودا هاتووە، لەبارەى دەسهاتەكانەوە هەموو دامەزراوەكانى حكومەت دەسهاتى خۆی كۆ دەكاتەوەو مافی دەوڵەت لە دەسهاتەكە دیاری دەكرى وقۆناغى كۆتاییش بریتییە لە جێبەجێكردنى خەرجییە گشتییەكان كە بڕی پارەكە خەرج دەكرێت.


4- قۆناغى چاودێرى و پێداچوونەوە : 
دواى ئەوەى بودجەى گشتى ئامادە دەكرێ و پەسەند دەكرێ و دەست دەكرێ بەجێبەجێ كردنى دەچێتە قۆناغى چاودێرى كردن لەسەر جێبەجێكردنی بۆ ئەوەى لە باش بەڕێوەچوونى دارایى گشتى و خراپی و چاكیەكەى و خەمڵاندنى بووجە و چى لێ بەدەست هاتووە.

لایەنەكانى چاودێریكردنى دارایی زۆرن:
1- چاودێرى پێشوەختە:
 چاودێرى بەر لە خەرجكردن واتا رێگەنەدان بەهیچ جۆرە خەرجیەك، خەرجی تەنها دواى بەدەستهێنانى بڕیارێك لەلایەنى پەیوەندیدار لە دەوڵەت كە چاودێرى خەرجییەكان دەكات.
2-چاودێرى دواتر یان سەردەمیانە(هاوچەرخانە):
ئەم چاودێریە دواى تەواوبوونى ساڵى دارایى دەست پێدەكات ودواى دەرچوونى حسابی كۆتایی دەست پێ دەكات. كە چاودێریە لەسەر خەرجی و دەسهاتى گشتى ( باج و رەسم) تا دڵنیا بین لەوەى كە لایەنى بەڕێوەبردن كارەكانى بەباشی بەڕێوە بردوە، هەروەها ئەوەى بەدەستهێناوە بۆ خەزێنەى دەوڵەت بووە.
3-چاودێرى كارگێڕى (خۆیەتى):
ئەو چاودێریە كە دەسەڵاتى جێبەجێكردن لەسەر كارەكانى دەیكات، بۆیە پێى دەڵێن چاودێرى (خۆیەتى) كە چاودێرى پێشوەختە یان پاشوەختەیە، لە خەرجكردن یان كۆكردنەوەى هەردووكیانە .

4-چاودێرى یاسادانان: (پەرلەمان)
رۆڵی دەزگاكانى یاسادانان تەنها پەسەندكردنى بودجەى گشتی نییە، بەڵكو چاودێرى جێبەجێكردنیشی دەكات بۆ ئەوەى لە كۆتاییدا بزانێ تا چەند دەسەڵاتی جێبەجێكردن پابەندبووە بەو بڕە پارەیەى كە لە بودجەدا دانراوە، خۆی لەراستیدا چاودێریكردنی كارى دەسەڵاتى یاسادانانەكە وەك چاودێرێك سەیرى كارەكانى دەسەڵاتی جێبەجێكردن دەكات.

5-چاودێرى بێ لایەن:
زۆربەى وڵاتان هەڵدەستن بەدانانى سیستەمى چاودێرى بۆ جێبەجێكردنى بودجە، ئەمەش ئەم دەزگایانە دەیكەن كە بارى دەستوورى تایبەتیان هەیە، ئەم دەزگایە سەربەخۆیەو سەر بەدەسەڵاتی حكومەت نییە، ئەم سەربەخۆییەش وادەكات كە چاودێریكردنەكەى باشترو گرنگتر بێ لە چاودێرى كارگێڕى ویاسادانان، چونكە دەستەیەكی سەربەخۆن وهیچ جۆرە فشارێكیان لەسەر نییەو ناكەونە بەر كاریگەرى كەسان و دەستەو لایەنى تر بۆ شاردنەوەو ونكردنی زانیارییەكان، بۆ نموونە: دادگاى ژمێریارى لە فەرەنساو ئیتاڵیاوبەلجیكاو دەزگاى ناوەندى ژمێریارى میسرو چاودێرى ژمێریارى گشتى لە ئینگلتەرا دیوانى چاودێرى دارایی لە عێراق. 
 
               پرسیارەكانى بەشی پێنجەم

1.	پێناسەى ئەمانەى خوارەوە بكە:
زانستى دارایی گشتى، خەرجی گشتى، دەسهاتى گشتى، باج، دەفری باج
سەرچاوەى باج، نرخى باج، خۆلادان لە باج، رەسم، قەرزى گشتى
بودجەى گشتى، چاودێرى كارگێڕى .
2.	دارایی دەوڵەتى پاسەوان چوو؟ زانایان چۆن بانگهێشتى ئەم قوتابخانەیان كردووە؟
3.	پەیوەندى زانستى دارایی گشتى لەگەڵ زانستەكانى دیكە چۆنە؟
(ئابوورى، ڕامیارى، یاسا، ئامار)
4.	گرنگى زانستى دارایی گشتى لە ئابوورى چییە؟
5.	گرنگترین ئەنجامەكانى كەڵەكەبووى دیاردەى دارایی وەكو دیاردەیەكى ئابووری چیە؟
6.	باسی جیاوازى نێوان دارایی گشتى و دارایی تایبەتى بكە؟
7.	ئەركەكانى دارایی گشتى بەكورتى باس بكە.
8.	چۆن رامیارى دارایی كاریگەرى هەیە لەسەر ڕێژەى پاشەكەوت؟
9.	باسی پێداویستیە گشتیەكان بكە .
10.	بۆ حوكمدان لە سەر شمەكێك كە تایبەتە یان گشتییە چ جۆرە پێوەرێك بەكاردێت؟
11.	پێوەرەكانى دیاركردنى سروشتى پێداویستییە گشتییەكان ؟ لە گەلأ باسى هەر یەك لە پێوەرەكان .
12.	مەرجەكانى خەرجی گشتی چین ؟
13.	ڕێساكانى خەرجییە گشتییەكان بژمیّرەو باسیان بكە .
14.	باسى دابەشكردنى خەرجیە گشتیەكان بكە لەگەلأ كورتە باسێك بۆ هەر یەكەیان.
15.	باسی هۆكارە راستەقینەكانى زیادبوونى خەرجى گشتى بكە .
16.	باسی جۆرەكانى دەسهاتى گشتى بكە .
17.	موڵكەكانى دەوڵەت دابەش دەبێت بۆ چەند بەش ؟
18.	جۆرەكانى دەسهات لە موڵكەكانى دەوڵەت چییە ؟
19.	مەبەستەكانى باج چییە ؟ باسی هەر یەكەیان بكە .
20.	ڕۆڵی باج چییە وەك ئامرازێكى دارایی .
21.	جۆرەكانى باج بژمێرەو، باسی یەكێكیان بكە.
22.	قۆناغەكان كە نرخى باج پێدا تێ دەپەرێ بژمێرەو ؟ لەگەڵ دیاركردنى شێوەكانى .
23.	بۆ چى خۆ لادان لە باج یاسایى یە ؟ بە شێوەیەكى تر ئەم بنەمایانەى چین بۆ حوكمدانى خۆلادان لە باج ؟
24.	شێوەكانى ڕاكردن لە باج بژمێرە. چۆن دەتوانین ڕاكردن لە باج پێوانە بكەین ؟
25.	جۆرەكانى رەسم بژمێرە وباسی جۆرێك لە جۆرەكان بكە .
26.	كەى دەوڵەت پەنا بۆ قەرزى گشتى دەبات ؟
27.	چۆن دەوڵەت قەرز دەردەكات ؟
28.	جۆرەكانى قەرز بژمێرە ولەگەڵ باس كردنێكى كورت بۆ هەر یەكەیان .
29.	باسی ڕۆلى باج لە دەوڵەتە تازە پێگەیشتووەكان بكە .
30.	باسی كاریگەرى ئابوورى قەرزى گشتى بكە .
31.	باسی رۆڵى قەرزى گشتى بكە لە وڵاتى تازە پێگەیشتووەكان .
32.	باسی كاریگەرە ئابوورى پارەى تازە دەركراو بكە .
33.	باسی ئەو بنەمایانە بكە كە بودجەى گشتى پشتی پێ دەبەستێ.
34.	ڕێساكانى بودجە گشتى بژمێرە وباسیان بكە .
35.	بۆ ڕێكخستنى بودجەى گشتى چەند فۆناغێك هەیە باسی قۆناغەكان بكە .
36.	باسی جۆرەكانى چاودێرى بكە ، باسی هەریەكەیان بە كورتى بكە .
 
سەرچاوەكانى بەشی پێنجەم

1.	د. حامد عبدالمجید دراز ، مبادئ المالیە العامە ، مركز الاسكندریە للكتاب ، الاسكندریە ، 2000 .
2.	د. گاهر الجنابی ، دراسات فی المالیە العامە ، الجامعە المستنصریە ، مگابع التعلیم العالی ، بغداد ، 1990 .
3.	د. عادل فلیح العلی ، المالیە العامە والتشریع المالی والچریبی ، الگبعە الاولى ، دار الحامد للنشر والتوزیع ، عمان ، 2003 .
4.	د. عادل فلیح العلی و گلال محمود كداوی ، اقتصادیات المالیە العامە : المقدمە فی المالیە العامە والنفقات العامە ، الكتاب الاول ، جامعە الموصل ، دار الكتب للگباعە والنشر ، الموصل ، 1988 .
5.	اقتصادیات المالیە العامە : الایرادات العامە والموازنە العامە للدولە ، الكتاب الپانی ، جامعە الموصل ، دار الكتب للگباعە والنشر ، الموصل ، 1989 .
6.	د. عبدالهادی النجار ، اقتصادیات النشاگ الحكومی : المبادئ النڤریە العامە وتگبیقات من دولە الكویت ، مگبوعات جامعە الكویت ، الكویت ، 1982 .
7.	د. علی محمد خلیل و د. سلیمان احمد اللوزی، المالیە العامە ، دار زهران، عمان ، 1999 .
8.	محمد سلمان محمد برواری ، چریبە العقار ودورها فی تمویل الموازنە العامە فی اقلیم كوردستان العراق للمدە 1993 - 2002 ، اگروحە دكتوراە غیر منشورە ، جامعە صلاح الدین ، اربیل ، 2004 .
9.	د. محمود حسین الوادی و د. زكریا احمد عزام ، مبادئ المالیە العامە ، الگبعە الاولى ، دار المسیرە ، عمان ، 2007 ،
10.	هشام محمد صفوت العمری ، اقتصادیات المالیە العامە والسیاسە المالیە ، الجز‌و الاول ، الگبعە الپانیە ، جامعە بغداد ، مگبعە التعلیم العالی ، بغداد ، 1988 .
11.	هشام محمد صفوت العمری ، اقتصادیات المالیە العامە والسیاسە المالیە ، الجز‌و الپانی، الگبعە الپانیە ، جامعە بغداد ، مگبعە التعلیم العالی ، بغداد ، 1988 .
12.	Edito Creps ، التامین و التخگیگ و التنڤیم ، موسوعە عالم التجارە ، بیروت، 1999.
 