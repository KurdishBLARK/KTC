وانەی پازدەم

كارى بەسود


رۆژێكیان مامۆستای پەروەردەى ئیسلامی هەستا بە دابەشكردنی قوتابیانی پۆلی شەش بەسەر چوار دەستەدا و داوای كرد هەر دەستەیەك نموونەیەك دەربارەى كارى بەسود لە كۆمەڵدا بنووسن، دوای ئەوەى بیرۆكەكەى بۆیان شیكردەوەو گفتوگۆیان لەسەرى كرد  لە سۆنگەى فەرمودەى پیرۆزی پێغەمبەر (خیر الناس انفعهم للناس) ئەم پرسیارانەى خوارەوەشی كردە بناغەیەك بۆ نووسینی بابەتەكە:
كارى بەسودو چاك چییە؟ چۆن مرۆڤ دەتوانێت كارێكی بەسود ئەنجام بدات؟ ئایا سود بۆ كۆمەڵگە باشترە یان تەنها بۆ خود؟ نموونەیەك دەربارەى كارى بەسود باس بكە. كەى كارى بەسودو چاك سودی بۆ خاوەنەكەى دەبێت؟ ...هتد هەروەها مامۆستا پێی راگەیاندن كە لە وانەى داهاتوودا لە هەر دەستەیەك یەكێكیان هەڵدەستێت بە خوێندنەوەى بابەتەكەیان كە ئامادەیان كردووە.
خوێندكارەكان ئەم شێوازى فێركردنەنیان زۆر پێ خۆشبوو هەموو دەستەكانیش داواكارى مامۆستایان ئامادە كردبوو چاوەڕوانی وانەى داهاتووی پەروەردەى ئیسلامیان دەكرد، لەپاش هەندێك گفتوگۆ وە لەسەر داواكارى مامۆستا, كاوە لەجیاتی دەستەى (سێو) كە پێشتر دەستەكە وەك نوێنەرى خۆیان هەڵیانبژاردبوو، ئەو باسەى ئامادەیان كردبوو بۆ ئامادەبووانی خوێندەوە كە باسی پیاوێكی دەوڵەمەندی نیشتمانپەروەری ئایینپەروەر بوو كە پردێكی دروستكردبوو,          و سودی ئەم كارەو پاداشتی خاوەنەكەى لەلاى خودای گەورەیە، مامۆستا سوپاسیكردن دواتر شاناز لەجیاتی دەستەكەى خۆى هەستا كە دەستەى بلبلەكان بوو باسی سودی دارچەقاندنى كرد لەبەر بەرو سێبەرو جوانیەكەى و كاریگەرى لەسەر خاوێنی ژینگە، هەموو قوتابییان بۆ ئەم بابەتە هەستیان بزواو هەندێكیان بڕیاریاندا لەپێش ماڵەكانیان دار بچەقێنن لە وەرزی گونجاو بۆ دار چەقاندن.
مامۆستا زۆر دڵخۆشبوو بەم كارە دووبارە فەرمودەى پێغەمبەرى خودا كەدەربارەى كارى بەسودە لەوانەى پێشووتر باسی كردبوو بە فەرموودەیەكی دیكەى پێغەمبەر موحەمەد (د.خ) دەربارەى دار چەقاندن و روەك چاندن بۆ قوتابییان خوێندەوە كە دەفەرمووێت:(( ما مِنْ مُسلِمٍ یغرسُ غرساً أو ێزرَعُ زَرعاً، فَێأْكُلُ منهُ گَیْرٌ أَو انسانٌ أو بَهیْمَەٌ، الاَّ كانَ ڵهُ بِهِ صَدَقَەً)).
دەستەى (هەتاو) بابەتەكەیان دەربارەى رێزگرتنی میوان و چاكەكردن لەگەڵ هاوسێدا ئامادەكردبوو یەكێكیانیش بە نوێنەرایەتیان خوێندییەوە بەمەش هەموویان بەشدارییان كرد لە تەواوكردنی وانەكەدا.
مامۆستاش گوتی: ئەی رۆڵەكانم هەموو ئەوانەی باستان كرد كارى بەسودن و هەندێك كارى دیكەش هەن سودی خودی مرۆڤ و كۆمەڵگەیان هەیە وەك:
ئامۆژگارى و بڵاوكردنەوەى ئیسلام و ئاشتی‌و زانست‌و خۆشەویستی‌و هاوكارى بۆ كارى چاكەو بەخشین بە هەژاران‌و سەردانی كەس‌و كار‌و ئاشتكردنەوەى خەڵك‌و سەردانی نەخۆش ...هتد. قسەكانی بەوە كۆتایی پێ هێنا: دەبێت هەر یەك لە ئێمە كارێكی بەسود لە بەرنامەى كارى رۆژانەى دابنێت بەمەش خوداو خەڵكی خۆشیان دەوێت‌و لێی رازى دەبن.

گفتوگۆ:
1 – كارى چاك‌و بەسود چییە؟
2  - كەى كارى چاك سودی بۆ خاوەنەكەى دەبێت؟
3 – ئایا سود گەیاندن بە كۆمەڵگە باشترە یان تەنها بە خودى خۆت؟



چالاكی:

ئەم فەرمودە پیرۆزە لەبەر بكە:

((خیر الناس انفعهم للناس)).
