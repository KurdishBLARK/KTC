

 وانەى سێیەم:

  ئـامانج لە ژیان و حەقیقەتى دونیاو دواڕۆژ و
چارەنووسى مرۆڤ  لە ڕوانگەى  ئیســــلامـەوە 
  مرۆڤى موسڵمان جیهان وەك یەكەیەكى یەكگرتوو دەبینێت، بونەوەر بەهەموو پێكهاتەكانى ناوى، لە خۆیانەوە دروست نەبون بەڵكو  خودایەكى دانا‌و بەتوانا دروستى كردوین، بونەوەر لەڕێگەى كۆمەڵێك یاسا‌و ڕێساى زانستیەوە دەجوڵێت، كەئەویش بەویستى خوداى گەورە وكار بەجێیە، خوداى گەورە بەبەردەوامى چاودێرى جوڵەى هەسارەكان و بەردەوامى ژیان دەكات لەسەر گۆى زەوى، ئەگەر بۆ چاو تروكانێك خوداى گەورە لەم بونەوەرە بێ ئاگابێت ئەوا هەموو جیهان دەوەستێت‌و هەموو یاساكانى گەردون وێران دەبن‌و هەرەس دەهێنن، مرۆڤى موسڵمان لەو باوەڕەدایە كە بونەوەر بەپێى سیستەمێكى زانستى بەڕێوە دەچێت‌و خوداى گەورە بۆ ئامانجێكى پیرۆز دروستى كردوە، هەموو شتێك لەم بونەوەرەدا جوان‌و قەشەنگ‌و سەرنج ڕاكێشەو هەر شتێكیش خوداى گەورە بۆ حیكمەتێك دروستى كردووە، لەبەر ئەوە ژیانیش لەسەر گۆى زەوى كە دروست كراوە لەپێناو ئامانجێكى جوان‌و پیرۆزدایە.   

گەردونى ئامانجدار

ئێمە گەر سەیرى هەر بەشێكى ئەم گەردوونە بكەین‌و بەجوانى لێی وردبینەوە، هەست دەكەین بۆ ئامانجێك بەدیهاتووەو بە گوێرەى یاسایەك دەڕوات بەڕێوە  بۆ نموونە:
 ئـ - ئۆكسجین‌و هایدرۆجین، دوو توخمى سروشتین‌و لە ڕیزى گازەكان دادەنرێن، هەریەكەیان خەسڵەت‌و تایبەتمەندى خۆى هەیە، بەڵام كاتێك یەك گەرد لە ئۆكسجین لەگەڵ دوو گەرد لە هایدرۆجین یەك دەگرن، شتێكى نوێ پێكدەهێنن، كە ناوى ئاوەو مایەى مانەوەو بەردەوام بوونى ژیانە لەسەر زەویدا.
ب - ئەگەر خۆر لە زەوییەوە نزیكتر یان دورتر بوایە ژیان لەسەر زەوى نەدەماو كۆتایى پێ دەهات،  كەواتە خودایەكى بەدەسەڵات بۆ ئامانجێك خۆرى لەو مەودایە لە زەویەوە دیاریكردووە.
پ - ئەگەر درەختەكان دوانۆكسیدى كاربۆنیان هەڵنەمژیایە، كە لە هەناسەدانەوەى زیندەوەرەكان‌و هەندێ كار لێكى دیكە پەیدا دەبێت‌و ئۆكسجینان نەدایەتەوە، ئەوا ئۆكسجین نەدەما، ژیان‌و مرۆڤ لەسەر زەوى كۆتاییان پێ دەهات، كەواتە درەختەكان ئامانجدارن.
ت - ئەگەر مانگ لەو دووریەى ئێستا هەیەتى لە زەوى دورتر بوایە، ئەوا شەپۆل لە زەریاو دەریاكاندا دروست نەدەبوو بەمەش بۆگەنیان دەكرد، خۆ ئەگەر نزیكتر بوایە، ئەوا بەهۆى زۆری هێزى كێشەكەیەوە ڕۆژانە دووجار زەوى ژێر ئاو دەكەوت‌و ژیانى تێدا نەدەما.
ح - ئەگەر بەرگە هەواى زەوى نەبوایەو ڕێگەى لە هەندێ تیشكى ژەهراوى نەگرتایە بگەنە سەر زەوى، ئەوا ئەو تیشكانە ژیانیان لەم زەوییەدا كۆتایى پێ دەهێنا.

 بەشەكانى بونەوەریش هاوكارى یەكدى دەكەن بۆ ئەوەى ژیان‌و مرۆڤ لەسەر زەوى بەردەوام بن لێرەشەوە دەگەینە ئەوەى كە:
ئـ - هەر بونەوەرێك لە كۆمەڵێك بەشى تایبەت‌و دیاریكراو پێكهاتووە.
ب - ئەم بەشانە بەگوێرەى ئەندازە گیرەیەكى دیاری كراو بە تەنیشت یەكەوەن.
پ - هەر یەك لەم بەشانە تایبەتمەندییەكى تایبەت بەخۆیان هەیە لەگەڵ ئەركى ئەوان گونجاوە.
ت - هەر بەشێك كارێكى دیاریكراو ئەنجام دەداو ئەركێكى لە ئەستۆدایە.
ح - ئەم ئەرك‌و كارانە لە نێوان یەكدیدا لە پەیوەندیدان‌و بەیەكەوەو بەهاوكارى یەكدى مانا دەبەخشن‌و ئامانجەكان بەدى دەهێنن.



پرس :
 چ نموونەیەك بەڵگەیە لەسەر بوونى یاسا لە بونەوەردا؟
- چۆن سەیرى ئەوكەسانە دەكەیت كەوا دەزانن ئەم بونەوەرە بێ ئامانجەو هەروا بێ هودە دروست كراوە؟
- لە هاوكارى نێوان بەش‌و پارچەكانى بونەوەر بۆ گەیشتن بە ئامانجەكان چى فێر دەبین؟
- بوونى یاساو ئامانج لە هەموو پارچەو بەشەكانى بونەوەردا بەڵگەى چین؟
- بەگشتى لەم وانەیەدا، لەم خاڵانەى خوارەوە تێگەیشتین:
1-
2-
3-
4-



