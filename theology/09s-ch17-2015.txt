

وانەى حەڤدەم
بەرپرسیارێتى لەئیسلامدا
پێغەمبەر(د.خ) فەرمویەتى ((كلكم راعٍ وكلكم مسۆول عن رعیته، فالامام راعٍ وهو مسۆول عن رعیته، والرجل راعٍ على أهل بیته وهو مسۆول عن رعیته، والمرأە راعیە فی بیت زوجها وهی مسۆولە عن رعیتها، والرجل راعٍ فی مال ابیه وهو مسۆول عن رعیته، فكلكم راعٍ وكلكم مسۆول عن رعیته)). 
رواه البخاری.
الراعی: واتە ئەوەى كارى موسڵمانان بەرێوەدەبات وەك: (فەرمانڕەواو بەرپرس ومێردو خاوەن كار... هتد).
الرعیە: هەموو ئەو كەسانەى كە ئەكەونە ژێردەست ودەسەڵاتى بەرپرسان لەلێپرسراوو مێردو... هتد.
الامام: بە واتاى فەرمانڕەواو سەرۆك وبەرپرس دێت.
باسەكە:
بەرپرسێتى لەئیسلامدا سپاردەیە وشەریعەتى ئیسلام بنەماى بەرپرسیارەتى گشتگیرى لەكۆمەڵگاى ئسلامیدا بڕیار داوە. وهەر تاكێك هەڵگرى بەرپرسێتییە بەپێى ئەو شوێن ودەسەڵاتەى پێى دراوە. لەپێناو دابینكردنى بەرژەوەندى گشتیدا لەكۆمەڵگایەكى دروست دا كەخۆشەویستى وبرایەتى ئەندامەكانى پێكەوە لكاندبێت.
فەرمودەكەى پێغەمبەر(د.خ) كۆمەڵێك لەو بەرپرسێتییە تایبەتیانەى باس كردووە كەتایبەتن بەهەر ئەندامێك لەكۆمەڵگەكە (فەرمانڕەوا) و(پیاوان و ژنان) و(كارمەندان) لەخۆدەگرێت كە بە ووشەى (راعٍ ــ واتە شوان) دەستەواژەى پێ دەكات. كە ئەمانە لەخۆدەگرێت:
1- چاودێرى (سەرۆك) بۆ نەتەوەكەى وبەرپرسێتى لێیان:
سەرۆك بەرپرسى یەكەمە لەوڵاتدا. ولەسەریەتى یاساكان جێبەجێبكات وپابەندبێت پێیان لەپێناو بەرژەوەندى گشتیدا. وسوربێت لەسەر پاراستنى ئاسایشى وڵات وپاراستن وجێگیربوونى ئاسودەیى لەنێوان ئەندامانى كۆمەڵدا لەسەر ئاستى ناوەوە ودەرەوە.
2- چاودێرى كردنى پیاوان بۆ خێزانەكانیان وبەرپرسیتى ئەوان:
ئاینى ئیسلام گرینگى داوە بەخێزان چونكە خێزان بناغەى دروست بوون ویەكبوونى كۆمەڵگایە. وسەرۆكایتى خێزانى بەخشیوە بەپیاو وبەرپرسێتى خستۆتە ئەستۆى لە دابین كردنى پێویستى ژیان وپەروەردەكردنیان لەسەر رەوشتى جوان و زانست بەدەستهێنان.

3- چاودێرى (ئافرەت-ژن)بۆ ماڵى مێردەكەى وبەرپرسێتى ئەوان:
ئاینى ئیسلام بەرپرسیارێتى ئافرەتى بەشێوەیەك دیارى كردوە، كە گونجاوە لەگەڵ پێكهاتەى جەستەى وسۆزداریدا، وهێنانەدى بەختەوەرى خێزانى خستۆتە ئەستۆى بەجێبەجێكردنى كاروبارى ماڵ وپەروەردەكردنى منداڵەكانى وپاراستنى سامانى مێردەكەى وباش خەرج كردنى.
4- چاودێرى كردنى كرێكار بۆكارەكەى:
هەموو كرێكارێك سپێردراوە بۆ ئەو كارەى لەئەستۆى دایە, كە بەباش جێبەجێ بكات وكەم تەرخەم نەبێت لەكارەكەى بەم شێوەیە دڵسۆز دەبێت.

ئەنجامى كەم تەرخەمى ونابەرپرسێتى لەكارەكاندا:
1- ئەبێتە هۆى لەناوچوونى مافى خەڵك وبڵاوبوونەوەى گەندەڵى.
2- لە ناوچوونى مافى ژن ومێردایەتى وتێكچوونى خێزان.
3- بڵاوبوونەوەى گوێ نەدان وخۆپەرستى لەناو كۆمەڵدا.
4- ئەبێتە هۆى گیرۆدەبوونى نیشتمان بەداگیركارى ودواكەوتن.

گفتوگۆ 
1- تێڕوانینى ئیسلام چییە بۆ بەرپرسیارێتى؟
2- ئەركى فەرمانڕەوا یان سەرۆك چییە بەرامبەر بە گەل؟
3- بەرپرسیارێتى پیاو لە خێزاندا روون بكەرەوە؟
4- بەرپرسیارێتى(ژن- ئافرەت) روون بكەرەوە؟
5- كرێكارى دڵسۆز كێیە؟
6- خراپەكانى خۆدزینەوە لە بەرپرسیاێتى چین؟بەكەمتەرخەمى تیایدا؟
7- وەڵامى راست هەڵبژێرە لەناوكەوانەكاندا بۆ هەریەك لەم بۆشاییانەى لاى خوارەوە.
ئـ- .............بەرپرسى یەكەمە لەوڵاتدا.                           (وەزیر ، سەرۆك)
ب- ئیسلام بەرپرسیارێتى كاروبارى خێزانى سپاردووە بە ..........            (ژن ،پیاو)
پ- ئیسلام بەرپرسیارێتى پەروەردەكردنى منداڵى سپاردوە بە..........        (ژن ، پیاو)
ت- هەموو كرێكارێك............لەسەر ئەو كارەى پێى هەڵدەستێت. (بەرپرسە، زۆرلێكراوە)
