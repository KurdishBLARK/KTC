وانەی حەوتەم 

چاكە كردن


مامۆستای پەروەردەی ئیسلامی داوای لە خوێندكارانی پۆلی شەشەمى بنەڕەتى كرد لە پۆل بێنە دەرەوە، بۆ ئەوەی بە شێوازێكی كرداری فێری كاری چاكەیان بكات كە سودی هەیە بۆ خەڵك، سەرەتا دەستیان كرد بە خاوێنكردنەوەی دەرگاكانی قوتابخانەكەیان‌و دواتر باخچەكەی‌و گۆڕەپانەكەی‌و شۆستەی دەرەوەی قوتابخانە‌و  دەوروبەرى ‌و هەروەها هەموو ئەو دارانەیان ئاودا كە لە باخچەی قوتابخانەكە‌و شۆستەكانی دەرەوەن... هتد.
وەك شانەی هەنگ بە كۆمەڵ (گروپ) كاریان دەكرد، لە پاش تەواو بوونی كارەكەیان، مامۆستا خوێندكارەكانی لە باخچەی پشتەوەی قوتابخانە كۆكردەوە‌و لێیانی پرسی: چی فێربووین ؟ چۆن ئەنجامماندا ؟ كارەكە چەندی خایاند ؟ هەست بە چی دەكەن لە پاش ئەم ماندووبوونە ؟ كێتان فەرموودەیەكی پیرۆزى پێغەمبەرمان بۆ دێنێتەوە لە سەر ئەم كارەی ئەنجامماندا ؟
مامۆستا ماوەیەكی پێدان تا بیر بكەنەوە بۆ وەڵامدانەوە، قوتابییانیش بۆ ئەم مەبەستە گروپیان پێك هێنا بوو, وەك پێشتر مامۆستا فێری كردبوون, پاش ماوەیەكی كورت سامان چووە پێش وەك نوێنەری گروپەكەی، بۆ وەڵامدانەوەی پرسیاری یەكەم: ئەوەی فێری بووین، ماندوو بوونە لە پێناو خەڵكی‌و پاراستنی پاك‌و خاوێنی ژینگە‌و جوانی سروشت.
ئیلهام دەستی هەڵبڕی لە جیاتی گروپەكەی خۆی كە ناوی (تیمی فریاكەوتن)ـە، بۆ ئەوەی وەڵامی پرسیاری دووەم بداتەوە، گوتی:بە هاوكاری‌و هاوسۆزی لە نێوانماندا كارەكەمان ئەنجام دا‌و ئەمەش وای كرد ئەركەكە بە ماوەیەكی كورت ئەنجام بدەین.
قوتابییەكی دیكە گوتی: بە هیچ شێوەیەك هەستمان بە ماندوو بوون نەكرد؛ چونكە وەك شانەیەكی هەنگ كارمان دەكرد، بە شێوازیكی كرداری خۆش‌و هەستكردن بە دڵخۆشی.


قوتابییان سوپاسی مامۆستایان كرد‌و داوایان لێكرد خۆی ئەو فەرمودەیەیان بۆ بێنێتەوە كە لە گەڵ كارەكەیان دەگونجێت.
مامۆستاش لە دواى ئەوەی سوپاسیكردن بۆ ئارامی‌و هاوكاریان، گوتی: رۆڵەكانم، ئاینە پیرۆزەكەمان هانمان دەدات كە هاوكار بین بۆ خێر‌و سوود بەخشین، پێغەمبەرمان(دخ) دەفەرموێت:(( خیرُ النَّاسِ انفعهم للنَّاسَ )). واتە: باشترین كەس ئەو كەسەیە سودی بۆ خەڵك هەبێت.
هەروەها گوتی: هاوەڵانی پێغەمبەر(دخ) جوانترین نمونەیان لە سەر هاوكاری نواند لە نێو خۆیاندا، بۆ نموونە كاتێك موسوڵمانانی مەككە كۆچیان كرد بۆ مەدینە ، پشتیوانەكان كردنیان بە هاوبەشی خۆیان لە سامان‌و كێڵگە‌و زێر، تەنانەت هەندێكیان بە هاوەڵە كۆچكرەكانیان گوت:
گەر رەزامەند بیت یەكێك لە هاوسەركانمت بۆ تەڵاق دەدەم، بەمەش بوونە سەركردە‌و سەرداری جیهان، سەرەڕای هەژاری‌و نەبوونیان, لە ماوەیەكی كورتدا.
پێغەمبەری خۆشەویستمان (دخ) دەفەرموێت:(( انّكُمْ  ڵنْ  تَسَعُوا النَّاس بأموالِكُمْ،، ۆلكِنْ  سَعُوهُمْ  بِأَخلاقِكُمْ  )) واتە: ئێوە هەموو خەڵكی بە پارە‌و سامان ناگرنە خۆ، بەڵام بە رەوشت بیانگرنە خۆتان.

گفتوگۆ :
1 – مامۆستا چى  لە قوتابییەكان داوا كرد ؟
2 – بۆچی قوتابییان هەستیان بە خۆشی كرد لە ئەنجامدانی كارەكە ؟
3 – موسوڵمانە كۆچكردووەكان‌و پشتیوانەكان لە مەدینە چۆن هاوكاری یەكدی بوون ؟


چالاكی :
ئەم فەرمودە پیرۆزە لە بەر بكە:
پێغەمبەری خۆشەویستمان (دخ) دەفەرموێت:(( انّكُمْ  ڵنْ  تَسَعُوا النَّاس بأموالِكُمْ،، ۆلكِنْ  سَعُوهُمْ  بِأَخلاقِكُمْ  )).

