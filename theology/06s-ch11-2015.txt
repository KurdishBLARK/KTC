وانەی یازدەم
چەند وێنەیەك لە ژیانی شوێنكەوتوان

زانا‌و ستەمكار


     دەگێڕنەوە كە حەجاجی كوڕی یوسفی سەقەفی كۆشكێكی بۆ خۆی دروستكرد لە شاری واست – ئێستا پێی دەوترێت كوت – كاتێك كۆشكەكەی تەواو كرد، داوای لە خەڵكی كرد بێن بۆ تەماشاكردن‌و نزای پیت و فەڕى بۆ بكەن.
زانای گەورە حەسەنی بەسری نەیویست هەلی كۆبوونەوەی خەڵك لە دەست بدات، كە لە دیارترین زانایانی ئەو سەردەمە بوو، لە پیاوە دیارەكان‌و شوینكەوتوانیش بووە، ئەوانەی لە سەردەمی پێغەمبەر (دخ) نەژیاون بەڵام لە گەڵ هەندێك لە هاوەڵانی ژیاون، دژ بە حەجاج دەوەستا‌و لە نێو خەڵكدا بە ئاشكرا باسی لە كارە خراپەكانی دەكرد‌و وتەی هەقی بە روویدا دەگوت.
حەسەنی بەسری چووە شوێنەكە بۆ ئەوەی گوتارێك بۆ خەڵكەكە بخوێنێتەوەو بە بیریان بهێنێتەوە كە دونیا هیچ نییە‌و ئەوەی لە لای خودایە ئەو بە نرخترە.
كاتێك گەیشتە شوێنەكە‌و دیتی كە خەڵكەكە بە سەرسوڕماوی لە ئاست هونەری تەلار سازی كۆشكەكە وەستاون، پێیانی گوت:((كاتێك راماین لەوەی خراپترین كەس دروستیكردووە، دیتمان كە فیرعەون لەمە مەزنتر‌و بەرزتری دروست كردبوو، دوایی خودا فیرعەونی لە ناو برد‌و هەموو كۆشك‌و تەلارەكانی تێكدا، خۆزگە حەجاج دەیزانی كە ئەوانەی لە ئاسمانن رقیان لێیەتی‌و ئەوانەی لە سەر زەوین مەرایی بۆ دەكەن)).
یەكێك لە ئامادەبووان ترسا ئازاری بدەن، گوتی:
- لە سەر خۆبە باوكی سەعید ... لە سەر خۆبە.
حەسەنی بەسری فەرموی:
- خودا پەیمانی لە خاوەن زانستەكان وەرگرتووە كە بەرچاوى خەڵك رون بكەنەوە‌و راستییەكان نەشارنەوە.
     لە رۆژی دواییدا حەجاج زۆر توڕەبوو، فەرمانی دا حەسەنی بەسری بهێنن بۆ ئەوەی سزای بدات، كاتێك هێنایان‌و چووە جێی كۆبوونەوەكە، كە حەجاج چاوی پێ كەوت پێی گوت: فەرمو باوكی سەعید‌و لە سەر جێی خۆی داینیشاند، ئەوانەی لەوێ ئامادەبوون سەریان سوڕما.
     كاتێك حەسەنی بەسری دانیشت حەجاج چەند پرسیارێكی دەربارەی ئاین لی پرسى، حەسەنی بەسریش زۆر لە سەرەخۆ‌و بە ڕەوانى و زاناییەوە وەڵامی دەدایەوە.
حەجاج پێی گوت: تۆ گەورەی زانایانی.
     كە حەسەنی بەسری هاتە دەرەوە، خەڵكەكە لێیان پرسی نهێنی ئەو هەڵوێستە چیبوو، حەسەن فەرموی: كاتێك چوومە لای گوتم: ئەی بەخشندە پشت‌و پەنام لە لێقەومان, توڕە بوونەكەی سارد بكەوە و سەلامەتم كەى لەدەستى، وەك چۆن ئاگرەكەت بۆ ئیبراهیم سارد كردەوە‌و كردتە مایەی سەلامەتی.



دەر ئەنجام :
لەم چیڕۆكە دەگەینە ئەو ئەنجامەی كەوا دەبێت زانایان رۆڵەكانی كۆمەڵگە رێنوێنی بكەن بۆ خێر‌و چاكسازی‌و وەستان بە رووی ستەمكاراندا، ونابێت هاوڕییەتیان بكەن لە ستەم‌و زۆرداریدا.



پرسیار :
1 – حەسەنی بەسری رێنوێنی خەڵكەكەی بۆ چی كرد ؟
2 – ئەم زانایە بۆ نەترسا كاتێك چووە لای حەجاج ؟
3 – رۆڵ‌و ئەركی زانایان لە ژیانی كۆمەڵگەدا چییە ؟

نزا :
خودایە توڕە بوونی ستەمكاران سارد بكەوە وە بیكە سەلامەتی بۆمان، وەك چۆن ئاگرەكەت بۆ ئیبراهیم سارد كردەوە‌و كردتە مایەی سەلامەتی.

چالاكی :
چی دەزانیت دەربارەی ژیاننامەی زانا حەسەنی بەسری لە راپۆڕتێكی كورتدا بینووسە.

