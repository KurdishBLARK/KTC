
 وانەى بیست ویەكەم:

ماناى موســـڵمانێتى

موسڵمان ئەو كەسەیە كە شایەتى بدات بێجگە لە() هیچ خودایەكى دیكە نییە‌و (محمد)یش(د.خ) پێغەمبەرى خودایە، لەم ڕوانگەیەوە دەتوانین پەیوەندى موسڵمان بە ئیسلامەوە بكەین بە دوو جۆر:
یەكەم - ئیسلامى ڕووكەش: 
واتە موسڵمانبوونێكى سادەو ڕووكەش كە باوەڕەكەی نەچووەتە قوڵایى دەروونیەوەو كاریگەرى لەسەر ڕەوشتى نییە‌و لەگەلأ ژیانیدا ئاوێتە نەبووەو لەپەیوەندییە كۆمەڵایەتییەكاندا رەنگى نەداوەتەوە، چونكە ئینتیمایەكى ڕووكەشى هەیە بۆ ئیسلام یاخود بە شێوەیەكى كوێرانە‌و چاولێكەری ئیسلامى وەرگرتووە.
ئەم جۆرە موسڵمانە، ناتوانێت بە باشی كەڵك لەبەهاو بنەماكانى ئیسلام وەربگرێت‌و بێبەش دەبێت لەجەوهەرى ئیسلام،  لە  ڕووى دەرونییەوە ئەم كەسە هەست بە هەموو خۆشییەكانى خواپەرستى ناكات‌و زۆر بە ئاسانى ڕوو لەتاوان‌و خراپەكارى دەكات‌و خۆشەویستى خودا لەدڵیدا لاوازەو زۆر هەست بە گرنگى دواڕۆژیش ناكات.

دووەم - باوەڕدار:
 ئەو موسڵمانەیە كەباوەڕى  لەسەر بنەماى بڕوابوون‌و تێگەیشتنى تەواو دامەزراوەو، لەژیانیشیدا بەپێى شەریعەت‌و پەیامى خودا هەنگاو دەنێت، ئەم جۆرە تێگەیشتن‌و بڕوا هێنانەش ناودەبرێت بە باوەڕهێنان، ئەو موسڵمانەش كە پەیوەندییەكى بەهێزى لەو جۆرەى لەگەلأ خودادا هەبێت‌و پابەند بێت بە ڕێساكانى شەریعەتەكەى پێى دەوترێت (مۆمن) واتە باوەڕدار.
 بەم جۆرە بۆمان دەردەكەوێت كە باوەڕهێنان پلەیەكى بەرزترە لەئیسلام، چونكە بڕوابوونێكى ڕاستگۆیانە‌و هۆشیارانەیە لەئیسلام‌و لەدوایشدا لەژیانى ڕۆژانەى خۆیدا جێبەجێى دەكات، لەڕێگەى ئەخلاق‌و پەیوەندى كۆمەڵایەتى‌و عیبادەتەكانەوە.
 قورئان زۆر بە ڕوونى باسى ئەم دوو قۆناغە دەكات، خوداى گەورە داوا لەموسڵمان دەكات كە لەپلەى دووەمدا بێت، واتە باوەڕداربێت‌و ملكەچى فەرمانەكانى خودا بێت، نەك تەنها موسڵمانێكى ڕووكەش بێت‌و بێ ئاگابێت لەیاسا‌و ڕێساكانى ئیسلام.
  لە ڕوانگەى قورئانەوە موسڵمانى ڕاستەقینە پێویستە بە ئازادى خۆى ئاین هەڵبژێرێت‌و بە ئیرادەى خۆى ملكەچى ویست‌و ئیرادەى خودا بێت، خوداى گەورە لەبارەى موسڵمان بوونى حەزرەتى ئیبراهیم دەفەرموێت:(( إِژْ قَاڵ ڵهُ رَبُّهُ أَسْلِمْ قَاڵ أَسْڵمْتُ لِرَبِّ الْعَاڵمِینَ)) (البقرە 131 ).
واتە: خوداى گەورە بە حەزرەتى ئیبراهیمى فەرموو موسڵمان بە، ئەویش  وتى من بە هەموو شتێكم ملكەچى فەرمانەكانى خودابووم.
قورئان بەم شێوەیە باسى موسڵمانى ڕاستەقینە دەكات‌و دەیەوێت باوەڕێكی پاك‌و بێگەردى هەبێت كە لەسەر بنەماى هۆشیارى‌و تێگەیشتن بنیات نرابێت‌و ڕەوشت‌و مامەڵەى ڕۆژانەشى ببێتە واقیعى باوەڕەكەی.
ئیسلام ئاینێكە دەیەوێت مرۆڤ لەدونیا‌و دوا ڕۆژدا بەختەوەر بێت، چونكە پەیامەكەى لەپێناو خۆشبەختى مرۆڤدا هاتووە، هەتا ڕێنماییان بكات بۆ ڕێگەى چاكە‌و لەتاوان‌و خراپەكارى بەدووریان بخاتەوە، پێغەمبەرى خوداش(د خ) لەفەرموودەیەكدا دەفەرموێت:((من بۆ خێرى دونیاو دواڕۆژى ئێوە هاتووم)).
