

وانەی نۆزدەم
پاوانكارى وشاردنەوەى شمەك

پاوانكارى بریتیە لە: شاردنەوە یان دەستبەسەراگرتنى كاڵا سەرەكیەكانى ژیان وەك خۆراك لەلایەن كەسانێكەوە بەمەبەستى بەرز بوونەوەى نرخ وفرۆشتنى لەكاتى گرانبونیدا بەهاووڵاتیان.
جۆرەكانى پاوانكارى

1- پاوانكارى لەلایەن كەمینەیەكەوە: واتە ژمارەیەكى كەم لەبەرهەمهێن یان فرۆشیار دەست بەسەر كاڵایەكى دیاریكراودا دەگرن وكاتێك دەیخەنە بازاڕ نرخى بەرزبوبێتەوە بەهۆى كەمبونەوەى یاخود نەمانى لەبازاڕدا.
2- پاوانكارى دولایەنە: واتە بەرهەمهێن یان سەرمایەدار لەگەڵ كەسێك رێكدەكەون وبەهەردوكیان سەبارەت بەو كاڵا تایبەتە یارى بەنرخى دەكەن وناهێڵن دەست بەدەستى دیكە بكات.
3- پاوانكارى تەواو: بە دەستبەسەراگرتنى كاڵایەك دەڵێن لەلایەن كەسێكەوەو، نەبونى هاوشێوەى دیكەى ئەو كاڵایە لەبازاڕو دەرەوەشدا، بەمەش هەرخۆى بەتەواوى دەتوانێت یارى بەنرخى بكات.
4- پاوانكارى دەوڵەت: كاتێك دەوڵەت بەرهەمهێنانى كاڵایەكى دیاریكراو پاواندەكات ولەبازاڕ دەیگرێتەوە، نرخى سەردەكەوێت وهاووڵاتى زیانمەند دەبێت. ئەمەش جۆرێكە لەپاوانكارى.

زیان و دەرەنجامە خراپەكانى پاوانكارى

ئابورى وڵات گەر بەسستەمى سۆسیالیستى بەرێوەدەچو، واتە دەوڵەت سەرپەرشتى دەكرد ئەوا ئامرازەكانى بەرهەمهێن لەدەستى دامەزراوە دەوڵەتیەكاندا دەبێت وتاك رۆلى نابێت، واتە پاوانكارى دەوڵەت روودەدات، بەپێچەوانەشەوە لەسستەمى سەرمایەداریدا تاك رۆڵ دەگێڕێت لەپاوانكارى بازاڕدا. لەهەردوو حاڵەتدا هاووڵاتى باجەكەى دەدات كەكۆمەڵێك مەترسیان لێدەكەوێتەوە، لەوانەش: 
1- پاوانكارى دەبێتە هۆى كوشتنى گیانى كێبڕكێى نێوان تاكەكان ودەوڵەتانیش وبەرهەم لەرووى جۆرو ئاستەوە چەق دەبەستێت.
2- زۆرجار پاوانكار ناچار دەبێت برێك لەداهات وكاڵاكان لەناوببات بەسوتاندن یان فڕێدان بەمەبەستى راگرتنى بەها لەئاستێكداو، دانەبەزینى نرخ لەبازاڕدا. 
3- لەرووى پەیوەندیە كۆمەلایەتیەكان وئاستى تاكیشدا ناتەبایى وكینە دەنێتەوەو كۆمەڵگە زیانمەند دەبێت.
4- بەهۆى پاوانكارییەوە چەندین دەردى كۆمەڵایەتى وئابورى كوشندەى وەك بێكارى وهەڵاوسان وداڕمانى ئابورى ودیاردەى بەرتیل و دوو رویى ودزى وفێڵ....هتد لەكۆمەڵگەدا سەرهەڵدەدەن.



دژایەتى وبەگژاچونەوەى ئیسلام بۆ پاوانكارى

ئاینى ئیسلام بەتوندى دژى پاوانكارى وسودى ناڕەواو شاردنەوەى قوتى بژێوى مرۆڤەكان دەوەستێت، بەڵكو دژ بەوانەى سوودى ناشەرعى دەبینن لەمامەڵەو بازرگانیدا جەنگى راگەیاندوە، لەلایەن خوداو پێغەمبەرەوە (د.خ) لەقورئانى پیرۆزدا. هەروەها پێغەمبەر (د.خ) فەرمویەتى ((لا ێحتكِرُ الاّ خاگی‌و)). (ئیمام ئەحمەدو موسلیم وئەبوداود گێڕاویانەتەوە). 
دیسان دەفەرموێت (د.خ): ((مَن إحتكرَ على المسلمین گعامهم چربه الله بالجژام والافلاس)) (ئیبن ماجە گێڕاویەتەوە).

رێبازەكانى چارەسەركردنى پاوانكارى

ئاینى ئیسلام بەرانبەر ئەم دیاردە ترسناكە هەڵوێستى هەیەو بەچەند شێوازێك بەرەنگارى دەبێتەوەو دەیەوێت شوێنەوارەكانى لەكۆمەڵگەدا بسڕێتەوە، لەم شێوازو رێبازانەش: 
1- هۆشیارى پێدان وترساندنى پاوانكاران لەلایەن فەرمانڕەواو بەرپرسانى وڵاتەوە بەخستنە بازاڕى كاڵا شاردراوەكان بەنرخى گونجاو، لەكاتى سەرپێچیشدا واپێویست دەكات كاربەدەستان دەست بەسەر ئەو كاڵایانەدا بگرن كەبژێوى خەڵكیان لەسەرەو لەرێى دەوڵەت خۆیەوە بفرۆشرێن، ومافى خاوەنەكەشى پارێزراو دەبێت.
2- دەوڵەت هەڵدەستێت بەهاوردەكردن یان بەرهەمهێنانى جۆرى ئەو كاڵا سەرەكیانەى شاردراونەتەوە، بەجۆرێك لەبازاڕەكاندا دەستەبەرببن بۆ هاووڵاتیان وپاوانكاران ناچاربكرێن دەست لەشاردنەوە هەڵگرن، بەمەش نرخ دادەبەزێت وپیلانى گرانفرۆشان پوچەڵدەبێتەوە.
3- واڵاكردنى دەروازەى بازرگانى وئالوگۆر لەگەڵ دەوڵەتانى دیكەداو ئاسانكارى بۆهاوردەكردنى بڕى پێویستى كاڵا سەرەكیەكان، تا بازاڕەكان چۆل نەبن لەكاڵاو چاوچنۆكان هەلەكە نەقۆزنەوە بۆ گرانفرۆشى.
4-  نرخدانان: لەدۆخێكى تایبەتدا دەوڵەت بۆى هەیە نرخ لەسەر كاڵا پێویستەكان دابنێت بەشێوەیەك نەكڕیارو نەفرۆشیار زەرەرمەند نەبن، ئەمەش بەشێوەى كاتى ودواى چەند قۆناغێك لەچارەسەرى بێ ئەنجام. چونكە نرخ دانان پرەنسیپێكى كاتى وناچاریە، ئەگەرى دروستبونى ستەم هەیە گەر بەرەهایى پەیڕەوبكرێت. پێغەمبەرى خودا (د.خ) پێى خۆشنەبوە لەكاتى گرانیدا پەناببرێت بۆئەو بنەمایە، بەدەگمەن نەبێت. بەم شێوەیە ئاینى پیرۆزى ئیسلام بەچەندین شێواز رووبەرووى گەندەڵى وپاوانكارى دەبێتەوە بێ ئەوەى ستەمیش لە فرۆشیار بكات چونكە ئاینى هەموانە. دژ بەبازرگان ودەوڵەمەندیش نیە، بەڵكو بازرگانى دەستپاك وهەرزانفرۆش لەریزى چاكاندا هەژمار دەكات وهەمیشە هەوڵى پێكەوە ژیان وتەبایى دەدات لەنێو چین وتوێژەكانى كۆمەڵدا.

پرسیار
1-	پاوانكارى چیە؟ رونى بكەرەوە.
2-	بوارەكانى پاوانكارى كامانەن؟ باسیان بكە.
3-	مەترسیەكانى دیاردەى پاوانكارى بژمێرە؟
4-	رێبازەكانى چارەسەرى ئەم دیاردەیە لەئیسلامدا كامانەن؟ بیان ژمێرە.

چالاكى

ئەم دوو فەرمودەیەى پێغەمبەر (د.خ) سەبارەت بەگرانفرۆشى بخوێنەرەوەو لەبەریان بكە:
1-	مَنْ إحْتكَرَ حكرەً یُریدُ أنْ ێغلی بها على المسلمینَ، فهۆ خاگِی‌وٌ.
2-	مَنْ إحْتكَرَ على المسلمینَ گَعامَهم، چربَهُ الله ُ بالجُژامِ والافلاس.
