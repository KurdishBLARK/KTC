
وانەی حەوتەم

رێزگرتن لە ئیسلامدا

     پرسى رێزگرتن لەنێو مرۆڤەكاندا پرسێكى خوازراوو گرنگە، موسڵمانان پێویستە بیكەنە سیماى خۆیان‌و بە بەهایەكى باڵاى مرۆیى بزانن.
     پێغەمبەرى خودا(دخ) فەرمویەتى: ((ما من مسلم یكرم ژا الشیبەِ،ً إلاّ قیّچَ اللهُ له مَن یُكڕمُه فی سِنِّهِ))(رواه الترمژی).

     پێغەمبەرى سەروەرمان محمد(دخ) لەو فەرموودەیەى سەرەوەدا بانگهێشتى كردوین بۆ ئەو بەهایە، كە ئاكارێكى پەسندو باڵایەو رونى كردۆتەوەو گەر لاوێك رێزو شكۆمەندى بۆ بەساڵاچویەك دابنێت، خوداى پەروەردگار دڵى كەسانى گەنج بۆ ئەویش نەرم دەكات، كاتێك تەمەنى چووە سەرەوە بۆ ئەوەی رێزى بگرن. بۆیە پێغەمبەر(دخ) كلتورى رێزگرتنى بە بەشێكى سەرەكى بەرنامەى ژیانى رۆژانەى موسڵمانان لەقەڵەمداوە. هەر لەرێى رێزگرتن‌و خوێندنەوەى بەرانبەریشە، دەتوانین بچینە دڵى یەكدی‌و یەكدیمان خۆشبوێت.


رێزگرتن لەئاینى ئیسلامدا پێگەى دیارى هەیە و جەختى لەسەر كراوەتەوە، ئەم سیفەتە لەئاكارى باوەڕدارانەو پێویستە ئەوان پێشەنگ بن و رێز لەم كەسایەتى و بوارانە بگرن: 
1-	كەسانى بەتەمەن و بەساڵاچو. پێغەمبەر(د.خ) فەرمویەتى:((لیسَ مِناّ مَن ڵم ێرحَمْ صغیرَنا ویُۆقَّرْ كبیرَنا)) واتە: ئەو كەسەى بەزەیى بەبچوكەكانماندا نێتەوە رێزى شایستە لەگەورەكانمان نەگرێت، لەئێمە نیە.
2-	رێز لەمامۆستایان بگرن لەبەر زانست و پلەى زانیارییان، یەكێك لەفێرخوازانى بەردەستى پێشەوا شافیعى دەلێت: (سوێند بەخودا لەرووى شافیعیدا تەنانەت ئاوم بۆ نەدەخورایەوە).
3-	رێز لەكارگوزارانى قوتابخانە بگیرێت لەبەر ماندوبوونیان.
4-	رێزگرتن لەمیوان لەئاكارى باوەڕدارانە، پێویستە روومان لەگەڵیان خۆشبێت وپێشوازییان لێبكەین بێ جیاوازى كردن لەنێوان هەژارو دەوڵەمەندا.
5-	رێزى هاوبەش لەنێوان كارمەندان و هاوڵاتیان تا كارەكانیان بە شێوەیەكى گونجاو رایى بكرێت.
6-	رێزگرتن لەنێوان كریارو فرۆشیاران، مامەڵە خۆشى و سانایى لەفرۆشدا. پێغەمبەر(د.خ) فەرمویەتى: ((رَحِمَ اللهُ إمر‌واً سَمحاً إژا باع وإژا ێشترى، وإژا إقتچى)). واتە: (خودا رەحم بەمرۆڤى ئاسانكارو لێبوردەبكات، لەفرۆشتن‌و كڕین هەروەها دادوەریدا).
7-	 رێزگرتنی شوێنكەوتوانی ئاینەكانی دیكە.
8-	 رێزگرتنی یاسا بە جێبەجێكردنی.


ئەو مرۆڤەى رێزدارەو رێز لەكەسانى دیكە دەگرێت خاوەن دەروونێكى پوختەو ئاكارى بەرزە. لەرەفتارو گوفتاریدا ئەم هەڵوێستانەى خوارەوە بەرجەستە دەبێت:
1-	بە وشەى جوان و زمانى شیرین لەگەڵ خەڵك دەدوێت.
2-	بەروویەكى كراوەو زەردەخەنەوە رووبەرووى خەڵك دەبێتەوە.
3-	بەخۆشترین ناو لاى خاوەنەكەى بانگى دەكات.
4-	دەستپێشخەرى دەكات لەسڵاوكردندا.
5-	بەگەرمى دەست لەناو دەستى هاورێیانى دەنێت.
6-	گوێ بۆ وتەو راى كەسانى دیكە شلدەكات و قسەیان پێنابڕێت و بایەخى دەداتێ.
7-	بە ئەندازەی پێویست دەنگ بەرزدەكاتەوە، چونكە دەنگ هەڵبرین لەئادابى ئاخاوتن نیە.
8-	هەڵس و كەوتى لەگەڵ هاورێیانى شیرینە.
9-	زۆربەى كات بەرژەوەندى خۆى دەكاتە قوربانى بەرژەوەندى گشتى.    
10- بەدیارى ناردن، خزمان و دۆستانى، بەسەردەكاتەوە.
11- بەدڵفراوانییەوە بەرەو رووى ئازارو گازندەكانى خەڵك دەبێتەوە.

سوود لەم وانەیە:
1-	بە رێزگرتنى باوك و دایكم دەیسەڵمێنم خۆشم دەوێن.
2-	كاتێك باوك و دایكم قسەم بۆ دەكەن، گوێگرتنم بۆیان بەڵگەیە لەسەر هەستكردنم بە بەرپرسى.
3-	بەجێهێنانم بۆ ئامۆژگارییەكانى بابەو دایە دەیسەلمێنم ژیرو بە ئەدەبم لەماڵ و قوتابخانە.

