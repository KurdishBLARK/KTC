

وانەی بیست و یەكەم

نوێژی جەژن


پلەی هەردوو جەژن:
 لە ئاینی ئیسلامدا دوو جەژن هەیە كە موسوڵمانان خۆشی دەردەبڕن تیایاندا:
1-	جەژنی رۆژو شكاندن (رەمەزان): دوای تەواوبوونی مانگی رەمەزان، موسوڵمانان خۆشی دەردەبڕن و جەژن دەگێڕن، بەهۆی زاڵبوونیان بەسەر دەرون و بەرۆژو بوونیان لە مانگێكی تەواودا، بۆیە یەكەم رۆژی مانگی شەوال بە جەژنی رۆژو شكاندن دادەنرێت، وەك سوپاسكردنی خودای گەورە لەسەر تەواو كردنی رۆژوی ئەو مانگە.
2-	جەژنی قوربان: یادكردنەوەی رزگاربوونی (ئیسماعیل) پێغەمبەرە لەسەر بڕین و، هاوبەشیی حاجیانە لە خۆشیی حەجكردندا، ئەویش رۆژی (10)ی زیل حەجەیە.

لە واتاكانی جەژن:
1-	خۆشنودی موسوڵمانان بەتەواوكردنی فەرزی رۆژوگرتن، هەروەها هاوبەشی حاجیەكانی ماڵی خودا لە بەجێهێنانی رێورەسمی حەجدا.
2-	كۆبونەوەی موسوڵمانانی هەر ناوچە و ناوەندێك لە مزگەوتەكاندا وەك بەرجەستەكردنی سروتە ئاینیەكان.
3-	سەردان و پیرۆزبای جەژنكردن لە یەكدی، بەمەبەستی بەهێزكردنی برایەتی و پەیوەندی نێوانیان.
4-	كەناڵێكی هاوكاریكردنی هەژار و دەستكورتانە، بە پێبەخشینی سەرفترە (سەدەقەی فیتر) لە جەژنی رەمەزان، و قوربانی و خێركردن لە جەژنی قورباندا.

ئادابی (رێ و رەسمی) نوێژی جەژن:
1-	خۆشتن و بۆنخۆشی و پۆشینی بەرگی خاوێن و جوان.
2-	خواردنی چەند پارچە شیرینیەك پێش چوونە دەرەوە بۆ نوێژی جەژن، لە جەژنی رەمەزاندا، وەك هێمایەك بۆ بە رۆژو نەبوون.
3-	چوونی پێشوەخت بۆ نوێژی جەژن.
4-	گوتنی بەردەوامی الله اكبر و یادی خودا لەو رۆژانەدا.
5-	پیرۆزبایی ئاراستەكردنی موسوڵمانان بە وشەی (تقبل الله منّا و منكم) واتە: خودا لە ئێمە و ئێوەش قەبوڵبكات.
6-	سونەتە لەو رێگەیەوە نەگەرێیتەوە بۆ ماڵەوە، كە پێیدا چوویت بۆ نوێژی جەژن.
7-	ئەم نوێژە سونەتەو باشتر وایە منداڵان و ئافرەتانیش تێیدا بەشدار بن.

چۆنیەتی نوێژی جەژن:
1-	بە چەند خولەكێك دوای رۆژهەڵاتن موسوڵمانان ئامادەی نوێژی جەژن دەبن لەماڵی خودادا.
2-	نوێژی جەژن نە بانگی بۆ دەوترێت نە قامەتی پێویستە، پێش نوێژیش بە دەنگی بیستراو ئایەتەكان دەخوێنێت.
3-	ژمارەی ركاتەكان نوێژی جەژن دوانە، و بەم شێوەیە:
ئـ- پێش نوێژ و نوێژ خوێنان، دوای (الله اكبر)ی نوێژ دەستپێكردن حەوت(7)جار (تەكبیر) دەكەن پێش خوێندنی سورەتی فاتیحەی ركاتی یەكەم، و پێنج(5)جاریش بەهەمان شێوە لە ركاتی دووەمدا.
ب- دوای ئەنجامدانی نوێژی جەژن، وتار خوێن دەچێتە سەر دوانگە بۆ خوێندنەوەی وتاری جەژن.
4-	دوای تەواو بوونی وتارەكە و هاتنە خوارەوەی وتارخوێن لەسەر دوانگە ئامادەبووان جەژنە پیرۆزە لە یەكدی دەكەن.
گفتوگۆ
1-	جەژنی رەمەزان رێزلێنانێكی خوداییە لە موسوڵمانان، هۆی ئەم رێزگرتنە چییە؟
2-	لە كام جەژندا و كەی قوربانی دەكرێت؟
3-	گرنگترین رێ و رەسمی (ئادابی) جەژن چییە؟
4-	نوێژی جەژن چەند ركاتە؟ جیاوازی نێوان ئەم نوێژە و نوێژی هەینی چییە؟
5-	گرنگترین واتا بەرزەكانی جەژن، كامانەن؟
6-	نیشانەی ( ) لەبەردەم دەستەواژەی راست و نیشانەی (×) لەبەردەم هەڵەكان دابنێ:
ئـ- نوێژی جەژنەكان لە ماڵەوە دەكرێت.
ب- خوێندنی قورئانی نوێژی جەژن بێدەنگ و نهێنیە.
پ- پێش چوونە نوێژی جەژنی رەمەزان باش نییە هیچ بخورێت.
ت- نوێژی جەژن بانگدانی پێویست نییە.
ج- گوتاری جەژن پێش نوێژی جەژن ئەنجام دەدرێت.











