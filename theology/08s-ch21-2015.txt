وانەی بیست‌و یەكەم
چەند وێنەیەك لەژیانى هاوەڵان
عومەرى كورى خەتتاب ودایكى چەند منداڵێك
وەك سروشتى هەمیشەیى خۆى لەو شەوە تاریكەى نۆرەى سەردانى خانەوادە چادر نشینەكانى دەوروبەرى مەدینەبوو، لەگەڵ بەردەستێكى دا بەناوى (ئەسلەم)، عومەرى كوڕى خەتتاب بەرەو ئەو چادرە رۆیشت بۆئەوەى بزانێت لەو درەنگە بلێسەى ئەو ئاگرە چیە، نەبا شتێك گڕى گرتبێت: سڵاو دایە گیان، پێمان ناڵێى لەم درەنگى شەوەدا بەم گەرمایە ئاگرت بۆ كردۆتەوە؟
ــ كوڕم، ئەو دوومنداڵەم لەبرسا دەگریان ومنیش هەندێك ئاوم كردە مەنجەلێك ولەسەر ئەو ئاگرەم دانا تابێدەنگیان بكەم، وا خەریكە بەدەم هەنسكەوە خەو دەیانباتەوە: برسێتى ئەو منداڵە بێ باوكانەم لەئەستۆى عومەرى جێنشین دایە.
ــ باشە، دایە گیان جاعومەر كەى ئاگاى لەحاڵى ئێوەیە؟
ــ ئەى پێشەواو جێنشین نیە! بەڵێ ئەركى ئەوە لێمان بپرسێتەوە.
عومەر زۆر ئازارى پێگەیشت بەم دیمەنەو دەستبەجێ لەگەڵ ئەسلەم گەڕانەوە مەدینەو لەگەنجینەى (بەیتولمالى) موسڵمانان كۆلێكى گەورەى لەخۆراك وپێداویستى بەكۆلداداو گەڕانەوە بەرەو پیرەژنەكە، لەرێدا ئەسلەم دەیویست كۆلەكەى لێوەرگرێت ویارمەتى بدات بەڵام عومەر داینەدەنا ودەیگوت: ئایا تۆ ئەتوانى كۆلێ گوناهەكانم لەقیامەتدا بۆ هەڵگرى، نەخێر هەردەبێت خۆم هەڵى گرم، من بەرپرسم، من شوانم، خودا لەمن دەپرسێتەوە. هەر كەگەیشتن عومەر خۆى خۆراكى بۆ منداڵەكان ئامادەكردو زەردەخەنەى خستەوە سەرلێویان، دایكەكەیان، گوتى: خودا لێتان رازى بێت، كوڕم، ئێوە كێن؟
دایە گیان، سبەینێ بچۆ بۆلاى جێنشین، لەوێ دەمان بینێت.
بۆ بەیانى پیرەژنەكە چوو بۆ لاى جێنشین و بۆى دەركەوت كۆڵبەرەكەى شەو خۆى بوو، بۆیە شەرم دایگرت وویستى بچێتە دواوە.
ــ دایەگیان، فەرموو دانیشەو لەمەولا لەبەیتولمال موچەى مانگانە وەردەگرن.
بەم شێوەیە گەورەى موسڵمانان عومەرى كوڕى خەتتاب موسڵمانان وهەژارانى بەسەر دەكردەوەو بەكۆلێ خۆى پێداویستى بۆدەگواستنەوە.

گفتوگۆ

1-	بۆچى شەوانە عومەڕى كوڕى خەتتاب بەناو شارو دەوروبەردا دەگەڕا؟
2-	منداڵەكانى نێو چادرەكە بۆچى دەگریان؟
3-	مەبەستى پیرەژنەكە چى بوو كە گوتى (ئەركى جێنشینە بەسەرمان بكاتەوە، بەڵام لێمان ناپرسێتەوە).
4-	كاتێك ئەسلەم ویستى كۆڵە خۆراكەكە لەعومەر وەرگرێت وهەڵى گرێت، عومەر گوتى چى؟
5-	كەپیرەژنەكە هات بۆلاى جێنشین، چى بۆكرا؟
6-	لەم رووداوە چى فێردەبى؟

