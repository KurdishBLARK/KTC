
وانەی بیست و هەشتەم

هاوەڵی بەڕێزی پێغەمبەر (د.خ)گاوانی كوردی

كاتێك سەرنجی وردی راستییە مێژوییەكان دەدەین، دەبینین گەلانی موسوڵمان تێكڕا بەشدار و خاوەن پشكن لە بنیاتنانی شارستانی ئیسلامدا، بەرێژەی جیاواز، هەر لە دانیشتوانی دورگەی عەرەبییەوە كە لانكی یەكەمی ئەو ژیارە بوو، تا دەگاتە گشت جیهانی بەرفراوانی ئیسلامی، ئەمەش چونكە برایەتی و پەیوەندی باوەڕ هەموانی پێكەوە گرێداوە و هاوكۆشش و خەباتن، بەمەش بوو توانرا سنور و بەربەست و كۆسپ و كێشە لە رێی یەكڕیزی بیروباوەڕدا وەلا بنێن و، رەنگ و زمان و زەوی نەبوە رێگر لە بەردەم پەیوەندی و تەواوكاری و پشتگیری نێوانیان، بەڵكو وەك یەك جەستە وابون، كەهەر ئەندامێكی ژان بكات، سەرجەم ئەندامەكانی شەو بێداری لەگەڵ دەكەن. هەر بەمەش رێگرەكان هەرەس دێنن و قەڵای شارستانی بنیات دەنرێت. ئەوەتا سەلمانی فارسی لەلایەك، بیلالی حەبەشی و سوهەیبی رۆمی وهی دیكەش، ببونە برا و سیفەتی هاوەڵیی پێغەمبەریان هەڵگرتبوو. یەكێك لەو هاوەڵە بەرێزانە (جابان) گاوانی كوردی بوو كە لە كاروانی یەكەمی هاوەڵاندا بوو. چەندین سەرچاوە ئاماژە دەكەن كە زۆر پەیوەست بووە بە پێغەمبەرەوە (د.خ)، بە تایبەت دوای كۆچی پیرۆز و لە شاری مەدینەدا. لەو سەرچاوەنەش پەرتوكی (تفسیر روح المعانی)ی عەلامە ئالوسی ، و پەڕتوكی (أُسدُ الغابە)ی ئیبن كپیر، و پەڕتوكی (الاصابە فی تمییز الصحابە)ی ئیبن حەجەری عەسقەلانی ...هتد. بوونی هاوەڵێكی كورد زمانی وەك (جابان) گاوان لە نێو هاوەڵانی پێغەمبەرمان (د.خ) نیشانە و بەڵگەی بەهێز بوونی پەیوەندی توندی نیوان گەلی كورد و گەلی عەرەب بووە، تەنانەت پێش هاتنی ئیسلام، جا چ بازرگانی بووبێت یان هاوسێیەتی و ئەم پەیوەندیەش لە سەردەمی بڵاو بونەوەی ئیسلام لە دورگەی عەرەبیدا پەلی هاویشتووە و بەردەوام بووە. 
هاوەڵێتی گاوان بۆ پێغەمبەر (د.خ) لە شاری مەدینەدا لە لوتكەدا بوو، بەڵگەش ئەو فەرمودانەن لە بواری ئەحكام و دۆزی كۆمەڵایەتیدا گێڕاوێتیەوە، وەك بواری مارەیی و هی دیكە. چونكە لە سەردەمی قۆناغی مەكییدا  بانگهێشتی تەنها بواری بیر و باوەڕی گرتبۆوە، بەڵام لە مەدینەدا زەمینە ساز و لەبار بوو بۆ پەیامی ئیسلام و بناغەی دەسەلاتێكی ئیسلامیی تیادانرا، بەمەش بوار رەخسا بوو بۆ بنیاتنانی ژیارێكی ئیسلامی. بۆیە قۆناغی مەدینە هەلێكی گونجاو بوو، هاوكات لەگەڵ پتەو كردنی بیرو باوەڕ، ئەحكام و مامەڵە و كاروباری نێو كۆمەڵگە رێكبخرێت. (گاوان)ی كوردی (خ.ر) كوڕێكی لە پاش بە جێما بە ناوی (مەیمون كوردی) كە تا سەردەمی شوێنكەوتوانیش (تابعین)  تەمەنی مابوو.
لێكۆڵینەوەكان بەرەو ئەم راستیانەی خوارەوە مان دەبەن سەبارەت (گاوان)(خ.ر):
1-	گومان لەوەدا نییە كە (گاوان) (خ.ر) كوردە و لە زۆر سەرچاوە ئەوە دەسەلمێنن، بە تایبەت ئەو دیكۆمێنتانەی دەیسەلمێنن مەیمونی كوڕی كورد بووە.
2-	زمانی عەرەبی بە باشی زانیوە، ئەمەش بەڵگەیە لەسەر مانەوەی زۆری لە حیجازدا.
3-	گاوان (خ.ر) لە هاوەڵانی پێغەمبەر (د.خ) بوە. زۆر لەگەڵی بوە و فەرمودەی لێوە گێڕاوەتەوە، بەڵام لەبەر ئەوەی زۆر خۆی پاراستووە، لەترسی ئەوەی نەكەوێتە هەڵە لە گواستنەوەی ریوایەت  كەمێك لە فەرمودەی گێڕاوەتەوە، هەر چەندە زۆر لە سەروەرەوە نزیك بووە.
4-	چەندین جار فەرمودەی لە پێغەمبەر (د.خ) بیستوە و زۆر جاریش لەگەڵی بوە.
5-	گەلی عەرەب زانیاریان سەبارەت گەلی كورد هەبوە، لە كۆتاییەكانی سەردەمی جاهیلیدا و دواتریش كە ئاینی ئیسلام دەركەوت، هەروەها زانراوە كە كورد جیایە لە فارس و توران لە ناوچەكەدا، هەر بۆیە بە گاوان گوتراوە گاوانی كوردی و سەلمانیش بە فارسی و...هتد.
6-	لێرەوە دەگەینە ئەو ئەنجامەی لە نێو ژیار (شارستانی) ئیسلامیدا هەر گەڵیك تایبەتمەندیی پارێزراو بوە، هەروەها كلتور و داب و نەریتیان. ئەوەتا پایە سەرەكیەكانی ژیاری ئیسلامی كە كورد و عەرەب و توران و فارس بوون وەك خۆیان ماون و پێناسەی نەتەوەییان سەدان ساڵە لە دەست نەداوە.
تێدەگەین كە ئیسلام ئاینی برایەتیی نێوان نەوەكانیەتی لە گەلانی جۆراوجۆر لە لایەك و پێكەوە ژیان و لێك گەیشتن لەگەڵ ئاین و شارستانیەكانی دیكە. لەوەش زیاتر بەڵكو ئاینی تەواوكاری شارستانییە لەگەڵ كۆی مرۆڤەكان، بە پێی ئایەتی قورئان: ((ێا أَیُّهَا النَّاسُ إِنَّا خَڵقْنَاكُمْ مِنْ ژَكَرٍ ۆأُنْپَى ۆجَعَلْنَاكُمْ شُعُوبًا ۆقَبَائِڵ لِتَعَارَفُوا إِنَّ أَكْرَمَكُمْ عِنْدَ اللَّهِ أَتْقَاكُمْ إِنَّ اللَّهَ عَلِیمٌ خَبِیرٌ)) (الحجرات13).


راهێنانى(1)
وشەی دروست لە نێو كەوانەكان بۆ ئەم دەستەواژانەی خودارەوە هەڵبژێرە:

1-	گاوانی كوردی لە (شوێنكەوتوان – هاوەڵان – هاوچەرخانمان) بووە.
2-	گاوان لە حیجازدا (ماوەیەكی كورت – ماوەیەكی درێژ – یەك ساڵ) ژیاوە.
3-	گاوان زۆر (پارێزكار – ترسنۆك – بە چاوچنۆك) بوە.
4-	گەلانی ئیسلام هەموو بەشداریان هەبووە لە (جەنگەكاندا – بنیاتنانی شارستنی ئیسلامدا).
5-	ئیسلام ئاینی برایەتییە لە نێوان (گشت گەلانی ئیسلامدا – بێباوەڕان – دوو روەكان).

راهێنانى (2)
وەڵامی ئەم پرسیارانە بدەرەوە:
1-	هۆی چی بوو گاوان زۆر فەرمودەی ریوایەت نە دەكرد؟
2-	ئایا عەرەبەكان لە نزیكەوە ئاشنابون بە كورد؟
3-	پەیوەندی سەرەكی نێوان گەلانی ئیسلامی چییە؟
4-	گاوان كوڕێكی هەبوو، ناو و نازناوی چی بوو؟
5-	ناوی سیان لە هاوەڵانی پێغەمبەر (د.خ) بنوسە كە بەرەگەز عەرەب نەبوون.

