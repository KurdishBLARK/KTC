

بەشی سێیەم
بەها ئیسلامییەكان

 وانەى بیست و سێیەم:
قوتابی خۆشەویست لەم بەشەدا باسی دوو بەهای بەرزی ئیسلام دەكەین كە بریتین لە (خۆشەویستى و لێبوردەیی).

 یەكەم – خۆشەویستى:
   خۆشەویستى بنەماى ژیانەو ئەگەر خۆشەویستى نەبێت ژیان نابێت، خۆشەویستى هەستێكى ناسك‌و جوانە لەدڵدا جێگیر دەبێت‌و تیشكى خۆى بە هەموو لایەكدا پەخش دەكاتەوە.
    خۆشەویستى هەستێكى ناسكى پڕ لەسۆزو  پەرۆشى لەدڵ‌و دەرونەوە هەڵدەقوڵێت ژیان بەبێ خۆشەویستى هیچ مانایەكى نییە‌و بێ چێژى خۆشەویستى مرۆڤ ناتوانێت وەك كەسێكى زیندوو بژى‌و كاریگەرى جوان‌و باشى لەژیاندا هەبێت. دڵێكیش خۆشەویستى تێدا نەبێت وێرانەیە. خۆشەویستى سۆزێكى قوڵ‌و پاك و پرشنگدارى ناو دەروونە. خۆشەویستى وامان لێ دەكات چێژ لەژیان وەربگرین‌و ئاسودە‌و كامەران بین‌و دڵ‌و دەرونمان بحەسێتەوەو چاكەمان بۆ مرۆڤەكانى دیكە بوێت‌و بەسۆز‌و بەزەیى‌و گیانى لێپرسراوێتییەوە مامەڵەیان لەگەڵدا بكەین.  
ڕەگەزەكانى خۆشەویستى:
خۆشەویستى لانى كەم سێ ڕەگەزى هەیە:
1-هەست بەلێپرسراوێتى: واتە مرۆڤ هەست بەلێپرسراوێتى دەكات بەرامبەر ئەو كەسە یاخود ئەو شتەى خۆشى دەوێت و پەرۆشیەتى.
2-ڕێزگرتن: خۆشەویستى ڕێزگرتن بەرهەم دەهێنێت، واتە یەكێك لەبەرەكانى درەختى خۆشەویستى ڕێزە، مرۆڤ ڕێز لەخۆشەویست دەگرێت و بەگەورەیى و شایستەوە سەیرى دەكات‌و مامەڵەى لەگەڵدا دەكات و بێ ڕێزى بەرامبەر ناكات. 
3-بەخشندەیى: خۆشەویستى سەرچاوەى بەخشندەیى‌و قوربانیدان‌و بەهێزكردنى گیانى خۆبەخشییە. مرۆڤ بەرامبەر ئەو كەس‌و شتەى خۆشى دەوێت دەبێت بەخشندە بێت. 
بایەخدانی ئیسلام بە خۆشەویستی:
     (ئاین) بەگشتى‌و بەتایبەتى ئاینى ئیسلام بایەخێكى زۆرى داوە بەخۆشەویستى‌و هەوڵدەدات ئەم بەها جوانە لەناوماندا بڵاوببێتەوە‌و ژیانمان بڕازێنێتەوەو بەگیانى خۆشەویستى‌و میهرەبانى‌و برایەتییەوە مامەڵە لەگەڵ خۆمان‌و خێزان‌و كۆمەڵ‌و دەوروبەر بكەین. بەڵكو بە چاوى خۆشەویستییەوە سەیرى ژیان بكەین‌و لەوەش ئاگاداربین موسڵمانى ڕاستەقینە دەبێت هێماى خۆشەویستى بێت، لە دڵڕەقى‌و ڕق‌و كینە بەدوور بێت، چونكە خواپەرستى و ئاینى بێ خۆشەویستى. جەستەیەكى بێ گیانەو خاوەنەكەى سودو چێژى لێ وەرناگرێت. بەڵكو مەترسى ئەوەشى لێ دەكرێت بەپێچەوانەى ئامانجەكانى ئیسلام خراپ سوودی لێ وەربگیرێت‌و ببێتە هێزێكى ڕوخێنەر.
پلەو پایەى خۆشەویستى لە ئیسلامدا:
    لە (84) شوێنى قورئاندا وشەى خۆشەویستى‌و ئەو وشانەى لەو وەرگیراوە ئاماژەى پێ كراوە ئەمەش ئەو بایەخە گەورەیە دەردەخات كە ئیسلام بۆ ئەم بەهایەى داناوە  هەر ئەمەشە واى كردووە پەیوەندییەكى قوڵى بە باوەڕو كەسێتى ‌و بیركردنەوەى مرۆڤى موسڵمانەوە هەبێت‌و ببێتە پێوەرێكى گرنگى بوونى باوەڕ.
  ئەمەش ئەوە دەگەیەنێت كە دەبێت خۆشەویستى ڕێبازى هەموو موسڵمانێك بێت لە ژیاندا.
    لە فەرمودەیەكدا خۆشەویستی‌و بەتایبەتیش خۆشەویستى موسڵمانان بۆ یەكدى دەكات بەمەرجى ڕەزامەندى خوداى گەورەو كلیلى چوونە بەهەشت هەروەك دەفەرمووێت:((لن تدخلوا الجنَّە حتى تۆمنوا ولن تۆمنوا حتى تحابوا؛ الا أَدلُّكم على شی‌وٍ إژا فعلتموه تحاببتم، أفشوا السَّلامَ بینكم)). واتە: كەستان ناچنە بەهەشتەوە تا باوەڕ نەهێنن، وە بە باوەڕدارى تەواو لە قەڵەم نادرێن تاكو یەكدیتان خۆش نەوێت، ئایە شتێكتان نیشان بدەم ئەگەر كردتان یەكدیتان خۆشبوێت؟ (سڵاو لە یەكدى بكەن)و خێرو خۆشى‌و بێ وەیى یەكدیتان بوێت‌و كەستان مەبەستى ئازاردانى ئەوى دیكە نەبێت، ئەمەش ئەوە دەگەیەنێت كە موسڵمان دەبێت زۆر پەرۆشى مەسەلەى خۆشەویستى‌و میهرەبانى بێت، چونكە پەیوەستە بە مەسەلەى چارەنووسى كۆتایى‌و چوونە بەهەشت، پێغەمبەر (د.خ) لە فەرمودەیەكى دیكەدا دەفەرمووێت: (لا یۆمن احدكم حتى یحب لأخیه ما یُحب لنفسه) واتە: كەستان بە باوەڕدار ناژمێردرێت تا ئەوەى بۆ خۆى پێی خۆشە بۆ خوشك‌و برا موسڵمانەكانى‌و هاوڵاتیانى دیكەش پێى خۆش نەبێت.
     بۆ ئەوەى مرۆڤ لە مامەڵەكردن‌و حوكمدان  بەسەر كەسانى دیكەشدا دووچارى هەڵە‌و تاوان نەبێت دادپەروەرى وا دەخوازێت خۆى بخاتە شوێنى بەرامبەرەكەى، ئەوكاتە بیر بكاتەوە ئەگەر تۆ لە شوێنى ئەو دابێت حەز دەكەیت چ جۆرە مامەڵەیەكت لەگەڵدا بكرێت، بۆ ئەوەى بەو جۆرە مامەڵە بكەیت‌و بجوڵێیتەوە.
     ئیسلام لە كاتێكدا كە ئەم جەختە زۆرە لەسەر خۆشەویستى دەكاتەوەو دەیەوێت بیكات بە یەكێك لە خەسڵەتەكانى مرۆڤى موسڵمان‌و كۆمەڵى لەسەر پێ بگەیەنێت، لە هەمان كاتدا بەسەختى ڕووبەڕووى بوغزو ڕق‌و كینە دەوەستێتەوە كە دژى خۆشەویستین.
پێغەمبەر (د.خ) لە فەرموودەیەكدا دەفەرمووێت:( ایاكم والبغچا‌و...) واتە: خۆتان لە بوغزو كینە بە دوور بگرن، هەروەها دەفەرمووێت: (ولاتباغچوا) واتە: رقتان لە یەكدى نەبێت. مرۆڤ دەبێت ڕقى لە ستەم‌و خراپەكارى‌و تاوان‌و ناعەدالەتى بێت‌و نابێت بەرامبەر هاو ئاین‌و هاوڵاتیانى خۆى دڵى پڕ بێت لە بوغزو كینە، چونكە درەختى باوەڕ ڕەگى لەناو خۆشەویستى‌و میهرەبانى‌و لێبوردن‌و برایەتیدایە. زاناى بەناوبانگى كوردیش مامۆستا سەعیدى نۆرسى لە وتەیەكیدا دەڵێت:((ژیانى دونیا زۆر لەوە كورترە  پڕ بەدڵ یەكترمان خۆشبوێت چ جاى رقمان لە یەكدى بێت‌و بە چاوى دوژمنایەتیەوە سەیرى یەكدى بكەین)).


جۆرەكانى خۆشەویستى:
 خۆشەویستی چەندین جۆری هەیە لەوانەش:
1 - خۆشەویستى بۆ خوداى گەورە: 
دیارە لە روانگەى ئیسلامەوە پەیوەندى نێوان خوداى میهرەبان‌و بەندەكانى لەسەر بناغەى خۆشەویستى دامەزراوە هەر بە سروشت‌و لەمنداڵیەوە، مرۆڤ  لەدڵیدا خۆشەویستییەكى گەورەى بۆ خودا هەیە، ئەگەر لەگەڵ گەورە بوندا چەندەها ئایەت لەقورئاندا جەخت لەم پەیوەندییە دەكەنەوە هەر وەكو خوداى گەورە دەفەرموێت:         ((إِنَّ الَّژِینَ ێمَنُوا ۆعَمِلُوا الصَّالِحَاتِ سَێجْعَلُ ڵهُمُ الرَّحْمَنُ وُدًّا))(مریم 96). 
واتە: باوەڕدارانى چاكەكار خوداى میهرەبان لەخۆشەویستى‌و سۆزو میهرەبانى خۆیانى پێ دەبەخشێت. هەروەها دەفەرموێت:(( ۆاسْتَغْفِرُواْ رَبَّكُمْ پُمَّ تُوبُواْ إِڵیْهِ إِنَّ رَبِّی رَحِیمٌ ۆدُودٌ)) (هود 90)، واتە: داواى لێ خۆشبوون لەپەروەردگارتان بكەن‌و بگەڕێنەوە بۆلاى ئەو، بەڕاستى پەروەردگارم یەكجار میهرەبان‌و بە بەزەیی‌و دلۆڤانە.
مرۆڤێ باوەڕدار‌و خواناس ئەو خۆشەویستییەى بۆ خودا زیاد دەكات، مرۆڤ هەتا خواپەرستى‌و خێرو چاكەى زیاد بكات زیاتر لەخودا نزیك دەبێتەوە.
بەهۆى ئەمەشەوە خۆشەویستى خودا لەدڵیدا زیاد دەكات ئەویش زیاتر خوداى خۆش دەوێت، خوداى گەورە لەفەرموودەیەكى قودسیدا كە ئیمامی بوخاری ڕیوایەتی كردووە كە كە پێغەمبەر(د خ) فەرموویەتی:((... ومایزال عبدی یتقرب الیَّ بالنوافل حتى احبه فإژا أحببته كنت سمعه الژی یسمع به وبصره الژی یبصر به...)) ((بەندەم بە كردنى سوننەتەكان لە من نزیك دەبێتەوە، ئەو كاتەش خۆشم دەوێت‌و دەبم بەو گوێیەى گوێى پێ دەگرێت و دەبم بەو چاوەى پێى دەبینێت)). 
خوداى گەورە لەباسى سیفاتى موسڵمانیشدا دەفەرموێت:(( ۆَالَّژِینَ ێمَنُواْ أَشَدُّ حُبًّا لِّلّهِ)) (البقرە 165). واتە: ئەوانەى بڕوادارن زۆرترین خۆشەویستیان بۆ خودا هەیە.
 2 - خۆشەویستى پێغەمبەران:
خۆشەویستى پێغەمبەرانیش لقێكە لەخۆشەویستى خودا جیا بووەتەوە، وەك خوداى گەورە دەفەرموێت:(( قُلْ إِن كُنتُمْ تُحِبُّونَ اللّهَ فَاتَّبِعُونِی یُحْبِبْكُمُ اللّهُ ۆێغْفِرْ ڵكُمْ ژُنُوبَكُمْ ۆاللّهُ غَفُورٌ رَّحِیمٌ))(ێل عمران 31)، واتە: خۆشەویستى خودا بۆ موسڵمان بە شوێنكەوتنى ڕێبازى پێغەمبەرەكەیەتى، هەموو كەسێكیش كە پێغەمبەرى خۆش بوێت دەكەوێتە شوێن ڕێبازەكەى ،ئەو كاتە خوداش خۆشى دەوێت، پێغەمبەران پردى پەیوەندین لەنێوان خوداو خەڵكدا، هۆكارى ڕێنمایى هاوڵاتیانن بۆ ڕێبازى ڕزگارى‌و چاكە‌و خێر، لەئاگر دەیان پارێزێت‌و بەرەو بەهەشتیان دەبات، لەبەر ئەوە شایەنى هەموو خۆشەویستیەكن لەم نێوەندەشدا دەبێت خۆشەویستییەكى گەورەمان بۆ پێغەمبەرمان (موحەمەد) (د.خ) هەبێت چونكە خۆى دەفەرموێت باوەڕتان تەواو نابێت هەتا منتان لەماڵ و منداڵ‌و خۆشتان زیاتر خۆشنەوێت. چونكە ئەو خۆشەویستى خودایەو خوداى گەورە داواى لێ كردووین خۆشمان بوێت.
3 - خۆشەویستى مرۆڤ بۆ خۆى:  
هیچ مرۆڤێك نییە كە خۆى خۆش نەوێت، بەڵكو گرنگترین شت لاى مرۆڤ پێویستە خۆى بێت، چونكە ئەگەر خۆى خۆش نەوێت گرنگى پێ نادات‌و ناى پارێزێت‌و بەرەو تیاچوونى دەبات، ئەم جۆرە خۆشەویستییە كە لەدڵى هەموو كەسێكدا هەیە، خوداى گەورەش دەفەرموێت: [عَڵیْكُمْ أَنفُسَكُمْ](المائدە105) واتە: گرنگى بە خۆتان بدەن، هەڵبەت دەبێت بزانین رێز لەخۆگرتن‌و خۆخۆشویستن لەخۆپەرستى جودایە‌و ئەوەی دووەم ڕەوشتێكى ناشیرینە‌و ئیسلام دژایەتی دەكات.

 4 - خۆشەویستى بۆ شتى بەرجەستەو ماددى:
 وەك خۆشەویستى بۆ هەندێك جۆری خواردن‌و خواردنەوە‌و جل‌و بەرگى جوان، هەندێك لەم خۆشەویستیانە لەڕێگەى چاوەوە دیارى دەكرێت وەك دیمەنێكى سروشتى، وێنەیەكى جوان، مرۆڤێكى جوان، یان سەرسام بون بە شوێن كارە دروست كراوەكانى خوداى گەورە وەك سەیركردنى ئەستێرەكان‌و چۆنیەتى دروست كردنى مرۆڤ‌و گیانەوەرانى دیكە‌و هەورو گولأ‌و باران‌و بەفرو زۆر شتی دیكە.
یان لەڕێگەى گوێوە دەبێت وەك خۆشەویستیت بۆ گوێ گرتن لەدەنگێكى خۆش، هۆنراوەیەكى بە جۆش، گۆرانییەكى سەرنجڕاكێش، شەپۆلێكى ئارام یان قورئان خوێنێكى باش، یان بەدەست لێدانى شتێكى جوان یان لەباوەش گرتنى منداڵێك، یان دایك‌و باوك بۆ منداڵەكەیان، یان هاوڕێیەك بۆ هاوڕێكەى.
 5 - خۆشەویستى دایك و باوك بۆ منداڵەكانیان:
ئەو خۆشەویستیەیە كە خوداى گەورە لەدڵى دایك‌و باوكدا بۆ منداڵەكانیان دروستى كردووە، كە تێیدا هەموو هەست‌و سۆزو بەزەییەكى هەیە بۆیان، خۆیان توشى ئەو پەڕى ناخۆشى‌و ئازارو گرفت دەكەن، تەنها بۆ ئەوەى ئەوان سەركەوتووبن لەژیاندا، خوداى گەورە خۆشەویستى منداڵى كردۆتە بەشێك لەسۆزى خۆى لەدڵى دایك‌و باوكدا، كە ئەمەش خۆشەویستى ڕاستەقینەیە، چونكە دایك‌و باوك ئازار دەكێشن لەپێناویدا‌و ئامادەى هەموو قوربانیدانێكن. لەبەر ئەوە پێویستە منداڵەكانیش ئەو خۆشەویستییە بە هەند وەربگرن‌و ئەوانیش بەڕێزەوە سەیریان بكەن‌و ئەو پردى خۆشەویستییە بە تین بكەن، هەتا خێزانەكان بە ئارامى بژین. 
6 - خۆشەویستى ژن و پیاو بۆ یەكدی:
 خوداى گەورە لە ڕێگەى شەریعەتەكەیەوە خۆشەویستى مرۆڤى نێرو مێى پشت گوێ نەخستووە‌و، هەر كاتێك كوڕو كچێك یەكدییان خۆشویست دەتوانن لە ڕێگەى دروستكردنى خێزانەوە بە یەكدى بگەن، لەخێزانیشدا خۆشەویستى ژن‌و پیاو رۆژ بە ڕۆژ بۆ یەكدی زیاد دەكات‌و واى لێ دێت كە ئامادەی هەموو قوربانیدانێك بن بۆ یەكدی‌و هەردووكیان لەپێناو بنیات نانى خێزانێكى سەركەوتوودا هەولأ بدەن‌و پاشان بوونى منداڵیش زیاتر خۆشەویستییەكەیان زیاد دەكات‌و لەم ڕێگەیەشەوە هەولأ دەدەن كە تاكێكى بە سود پێشكەش بە كۆمەڵ بكەن بە پەروەردەكردنی منداڵەكانیان بە شێوەیەكی دروست.
 خۆشەویستیى نێوان ژن‌و پیاو لەئیسلامدا زۆر پیرۆزەو نابێت هیچیان خیانەتى لێ بكەن‌و هەر كەسێكیش خیانەت لەم خۆشەویستییە بكات ئەوا بەرەوڕووى سزاى خوداى گەورە دەبێتەوە، پێویستە لێرەدا ئاماژە بەوە بكەین كەهەر خۆشەویستییەكى (عاتفى) نێوان كوڕو كچ ئەگەر مەبەست تێیدا پێكەوە نانى ژیانى خێزانى نەبێت‌و ڕەوشت‌و پێوەرە ئیسلامییەكانى تێدا نەپارێزرێت پەسەند نییە‌و حەرامە، قوتابیانى خۆشەویست دەبێت لەگەڵ هاوپۆلەكان‌و هاوڕەگەزەكانیاندا لەقوتابخانەو كۆمەڵدا بەگیانى خوشك‌و برایەتى‌و هاوپۆلى‌و هاوقوتابخانەیى و هاوڕێی خوێندن مامەڵە لەگەڵ یەكدى بكەن، سەیرى یەكدى بكەن‌و هەریەكەیان ڕێز لەكەسێتى‌و كەرامەت‌و ناوبانگى ئەوى دیكە بگرێت‌و خۆیان بۆ سەركەوتن لەخوێندن‌و خوێندنەوەو چالاكى بەسود سەرقاڵ بكەن هەروەها هەركەسێك چى بۆ خوشكەكەى یاخود براكەى خۆى پێ خۆشە بۆ هاوڕێ كچ‌و كوڕەكانیشى پێی خۆش بێت. چونكە لەئیسلامدا كچان و كوڕان خوشك‌و براى یەكدین‌و وەك باسیشكرا چیمان بۆخۆمان پێ خۆشە دەبێت بۆ خوشك‌و برا موسڵمانەكان‌و هاوڵاتیانى دیكە پێمان خۆشبێت.
7 - خۆشەویستى بۆ ڕەوشت و كارى چاكە:
چاكەو جوامێرى‌و دەست گرۆیى‌و هاوكارى‌و ڕێزگرتنى بەرامبەرو دڵپاكى‌و داوێن پاكى‌و ئازایەتى وسەخاوەت‌و مامەڵەى جوان، ئەمانە كۆمەڵە رەوشت ‌و هەڵسوكەوتێكن كە لاى هەموو مرۆڤێكى ژیر جێگەى ڕێزو خۆشەویستین‌و هەر كەسێك هەڵگرى ئەو سیفاتانە بێت لەلاى خەڵك خۆشەویستە، لەبەر ئەوە پێویستە  ببینە مرۆڤێك كە خەڵك خۆشى بوێن، دەبێت هەولأ بدەین هەموو ڕەوشتێكى جوان لەخۆماندا بەرجەستە بكەین هەروەها دەبێت چاكە كارانمان خۆشبوێت، چونكە خوداى گەورە خۆشى دەوێن‌و دەفەرموێت:(( ۆاللّهُ یُحِبُّ الْمُحْسِنِینَ))(المائدە 93- ێل عمران 134 و148). واتە: خوداى گەورە چاكەكارانى خۆشدەوێت.
بۆچى دەبێت (محمد) پێغەمبەرمان(د خ) خۆش بوێت؟
ئەو هۆكارانەى كە وامان لێدەكەن پێغەمبەرمان خۆش بوێت زۆرن، بەڵام ئێمە چەند خاڵێكى گرنگیان لێ باس دەكەین:
 ئـ - چونكە ئێمە بە هۆى ئەوەوە ڕێنماییمان وەرگرتووەو موسوڵمان بووین، لەم ڕێگەیەشەوە لە گومڕایى بەدوور بووین‌و دڵمان بە ڕوناكی باوەڕ ڕۆشن بۆتەوەو بەرەو رێبازى چاكە ڕێنمایى كردوین‌و لەكوفرو هاوەلأ دانان بۆ خودا ڕزگارمان بووە، ئاشناى كردوین بە ڕێگەى ڕاست‌و ڕێگەى چوون بۆ بەهەشت‌و ڕێگەى چوونە ئاگرى پێ ناساندین‌و ئێمەش بە كردەوەى چاكەو خوداپەرستى پێویستە خۆمانى لێ بپارێزین.
ب -خۆشەویستى پێغەمبەر(د.خ) بۆ ئێمە، لەناو دڵى پێغەمبەرى خودادا(د.خ) خۆشەویستییەكى گەورە بۆ ئێمە هەبووە، تەنانەت بۆ ئەو موسڵمانەش كە ئەو نەیبینیون، جارێكیان پێغەمبەرى خودا(د.خ) فەرمووى:(خۆشەویستانم، خۆشەویستانم) هاوەڵەكانی وتیان ئەى ئێمە خۆشەویستى تۆ نین؟ فەرمووى:(نا، ئێوە هاوەڵى منن، خۆشەویستەكانم ئەوانەن كە منیان نەدیوەو بڕوایان بە من هێناوە) پێغەمبەرى خودا(د.خ) زۆر غەمبار دەبوو، زۆریش دەگریاو ئازارى دەچەشت بۆ ئەو موسڵمانانەى كە بە جوانى خواپەرستى ناكەن، یان ئەوانەى كە ناكەونە شوێن ڕێبازەكەى، ئەگەر موسڵمانان ئەوە بزانن كە پێغەمبەر(د.خ) چەند لەخەمى ئەواندا بووە ئەوا ئەمان زۆرترین خۆشەویستیان بۆى دەبێت هەست بە شەرمەزارى دەكەن لە ئاست ساردى‌و كەمتەرخەمییان بەرامبەر بە ئاینەكەى، خودای گەورە لەئایەتێكدا دەفەرموێت:(( بِالْمُۆْمِنِینَ رَۆُوفٌ رَّحِیمٌ)) (التوبە128)، واتە: پێغەمبەر(د.خ) بەرامبەر بە بڕواداران دڵسۆز‌و بە بەزەییە.
 پ - سووربوونى لەسەر پاراستنى موسڵمانان:  پێغەمبەرى خودا(د.خ) زۆر لەخۆمان دڵسۆزترە بۆمان بۆ ئەوەى لەئاگرى دۆزەخ بمان پارێزێت، بانگمان دەكات بۆ ئەوەى لەدونیاو دوا ڕۆژدا بە بەختەوەرى بژین، نموونەش بۆ ئەم سووربوونەى ئەو فەرموودەیەیە كە ئەبو هورەیرە دەیگێڕێتەوە كە دەفەرموێت:(من‌و گەلەكەم وەك ئەوە وایە پێاوێك ئاگرێكى كردبێتەوە‌و بەردەوام زیندەوەر‌و پەپولە بیانەوێت خۆیان بخەنە ناوى، بەڵام من دەمەوێت دەستیان پێوە بگرم‌و نەیەڵم بەڵام ئەوان هەر هەوڵدەدەن خۆیان بخەنە ناوى).
هەروەها یەكێكى دیكە لەخەمخۆرییەكانى بۆ ئێمە ئەوەیە كە لە ڕۆژى دواییدا شەفاعەتمان بۆ دەكات بۆ ئەوەى لەئاگرى دۆزەخ بمان پارێزێت، لەبەر ئەوە ئەگەر سەرنج بدەین پێغەمبەرى خودا(د.خ) زۆر لەخەمى ئێمەدا بووە‌و بەردەوام نزاى بۆ كردووین‌و لە ڕێگەى پەیامەكەشیەوە ویستوویەتى ئێمە باوەڕدارو خواپەرست بین‌و لەگومڕایى بەدوور بین، ئەگەر لەم هەموو خەمخۆرییەوە بۆ ئێمە سەیر كەین ئایە ئەو پێغەمبەرە شایەنى ئەوە نییە كە هەموومان خۆشمان بوێت!

8 -  خۆشەویستى خاك و نیشتمان و گەل و نەتەوە:
    مرۆڤى موسڵمان دەبێت بونەوەرو سروشتی بەگشتى خۆشبوێت، بەحوكمى سروشتی خۆشى مرۆڤ خاك‌و نیشتمان‌و شوێنى لە دایك بوون‌و گەورەبوون‌و وڵات‌و نەتەوەی خۆى خۆشدەوێت. ئیسلامیش رێ لەو خۆشەویستییە ناگرێت‌و بەیەكێك لە خۆشەویستییە سروشتییەكانى دادەنێت بە مەرجێك ڕقمان لە وڵات‌و خاك‌و نیشتمان‌و گەلانى دیكە نەبێت. ئەوەتا دەبینین پێغەمبەر (د.خ) كاتێك بە ناچارى لە شارى مەككە كۆچى كرد لەكاتى كۆچەكەیدا ئاوڕى بەلاى شارەكەیدا دایەوەو فەرمووى:((ئەى مەككە تۆ خۆشەویسترین پارچە زەوى خوداى لە لاى من، سوێند بەخودا ئەگەر خەڵكەكەت ناچاریان نەكردمایە هەرگیز بەجێم نەدەهێشتیت)).
      نیشانەى خۆشەویستى خاك‌و گەل‌و نیشتمانیش ئەوەیە هەوڵ بۆ پێشكەوتن‌و سەرخستنیان بدەین‌و لە كاتێكدا دەستدرێژیان دەكرێتە سەر بەرگرییان لێ بكەین.
 9 - خۆشەویستى برایانە (مرۆڤەكانى دیكە):
خۆشەویستى برایانە ئەو جۆرەیە لە خۆشەویشتى كە ئاینە ئاسمانیەكان‌و لەوانەش ئیسلام جەختى زۆرى لەسەر دەكاتەوە. خۆشەویستى برایانە هەموو جۆرەكانى دیكەی خۆشەویستى لە خۆ دەگرێت.
     مەبەست لەم جۆرە خۆشەویستییەش بریتییە لە هەست بە لێپرسراوێتى‌و ئاگا لێبوون‌و رَێز لێگرتن‌و پێزانین بەرامبەر مرۆڤەكانى دیكە، هەوڵدان بۆ بەختەوەركردنیان‌و، باشتركردن‌و خۆشتركردنى ژیانیان، بناغەى ئەم جۆرە خۆشەویستییەش برایەتى مرۆڤایەتییە هەروەك چۆن پێشەوا (عەلى كوڕى ئەبو تالب) فەرموویەتی: ((مرۆڤەكان دوو دەستەن، یان لە ئایندا بران یاخود لە مرۆڤایەتیدا هاوتان))، ئەم جۆرە خۆشەویستییە بە گوێرەی ڕێنماییەكانی ئیسلام جیاوازى لە نێوان مرۆڤەكاندا ناكات‌و گوێ نادات بەوەى سەر بەهەر نەتەوەو ئاین‌و ڕەنگ‌و ڕەگەزێك بن، هەر بۆیە یەكێك لە بەرهەمەكانى ئەم جۆرە خۆشەویستییە لێبوردەییە بەرامبەر مرۆڤەكانى دیكە‌و ‌وا لە مرۆڤ دەكات دەمارگیرو دوژمنكارنەبێت‌و واز لە ڕق‌و كینە بهێنێت‌و بەمیهرەبانى‌و سینە فراوانییەوە مامەڵە لەگەڵ هاو ڕەگەزەكانى خۆى بكات.
     چونكە مرۆڤەكان هەرچى بن لە بنەڕەتدا ئەوانیش وەك ئەم مرۆڤن‌و خوداى گەورە كەرامەتى پێ بەخشیوون‌و بەهەناسەو گیانی خودا زیندون‌و هەموویان خاوەنى یەك پەروەردگارن‌و لەیەك سەرچاوەوە هاتوون‌و هەر بۆلاى ئەویش دەگەڕێنەوە، مەگەر دوژمنانی خودا‌و مرۆڤایەتی بن، ئەوانیش مامەڵەی تایبەتیان لە گەڵدا دەكرێت.
     هەر بۆیە ئێمە كاتێك هەموو مرۆڤەكانمان خۆشدەوێت بە نا ڕاستەوخۆ خوداى گەورەمان خۆش دەوێت چونكە مرۆڤەكان هەموویان بەدیهێنراوى ئەون‌و لەیەك دایك‌و باوك خستونیەوەو هەر ئەوەیش فەرمانى پێ داوین بە ڕێزو خۆشەویستییەوە مامەڵەیان لەگەڵدا بكەین‌و هاوسۆزى خەم‌و ئازارەكانیان بین.











 گفتوگۆ: 
خۆشەویستى چ ڕۆڵێك لە خۆشكردنى ژیانی خەڵك‌و كەم كردنەوەى كێشەكاندا دەگێڕێت؟
پرس: 
 1 - ئەو شتانە چین كە خۆشەویستى خوداى گەورە بۆ ئێمە زیاتر دەكەن؟
2- بە خۆشەویستییەوە مامەڵە كردن لەگەڵ موسڵمانان‌و هاوڵاتیانى دیكەدا چ سودێكى ئەم دونیاو پاداشتێكى ئەو دونیاى بەدواوەیە؟
3- پەیوەندیى خۆشەویستى‌و چوونە بەهەشت چییە؟

