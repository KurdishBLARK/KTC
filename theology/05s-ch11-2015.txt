

وانەی یازدەم
نەرم‌و نیانی پێغەمبەر (د.خ)
      لە سەردانێكى كتێبخانەى گشتیدا هەریەك لە زانا و توانا پەڕتوكێكى دەربارەى ژیاننامەى پێغەمبەر (د.خ) وەرگرت و, ئەم وتو وێژەیان لەسەر كرد:
زانا : چیرۆكى ئەو دەشتەكیەى چوە ناو مزگەوتى پێغەمبەر و كاردانەوەى بە ئارامییەكەى پێغەمبەر (د.خ) بەرانبەرى, زۆر سەرنجى راكێشاوم.
توانا زۆر بەپەلە : ئەو چیرۆكە چییە ؟ بۆم باس بكە.
زانا گوتى : رۆژێك پێغەمبەرى خۆشەویست (د.خ) چوە مزگەوتەوە , عەبایەكى ئەستوورى بەسەر شانەوە بوو , پیاوێكى دەشتەكى پێى بە چمكى عەباكەیدا ناو رایكێشا بە شێوەیەك ئازار بە ملى سەروەر گەیشت , كابرا لە جیاتى پۆزشكردن داواى هەندێك پارەى لێكرد , ئەویش بە زەردە خەنە یەكەوە فەرمووى (بەشى بدەن) .
توانا گوتى: ئارامگرتنى سەروەر لەم روداوەدا لە لوتكە دابووە , ئەو پیاوە چۆن سنورى ئەدەبى بەرانبەر پێشەوا بەزاند , ئاى لەو بێشەرمیە .
پاشان گوتى :زانا منیش بەسەرهاتێكى ترم سەبارەت سەروەر خوێندەوە هاوشێوەى ئەو ئارامیەى بەرانبەر كەسێكى دیكەى نەزان. زانا بە پەرۆشەوە , ئا دەى هاورێى خۆشەویستم مەوەستە, بیگێرەوە.
توانا: كەسێكى دەشتەكى هاتە ناو مزگەوتەكەو لە گۆشەیەكدا میزى كرد, هاوەڵان هاواریان لێكرد : نەكەى , مزگەوتەكە پیس بكەیت , پێغەمبەر كە زانى پیاوەكە نە شارەزایە و زۆرى بۆ هاتووە , فەرموى : پێى مەبڕن , با لێبێتەوە , پاشان , فەرموى: ئاو بە شوێنەكەیدا بكەن پاك دەبێتەوە . بە دەشتەكیەكەشى گوت : (( بزانە , ئێرە مزگەوتە و پێویستە پاكژ راگیرێ , چونكە شوێنى نوێژ و قورئان خوێندن و زیكرى خوایە)) بەم ئارامیەى سەروەرمان كێشەكە كۆتایى هات و عەرەبە دەشتەكیەكەش وانەیەكى ئەدەبى وەرگرت.






چەند پرسیارێك
ئـ -  زانا و توانا بۆ كوێ چون ؟ چییان كرد؟
ب- چ بابەتێكى ناو پەڕتوكوكە , سەرنجى زاناى راكێشا؟
پ- پیاوە دەشتەكیەكەى یەكەم چ كارێكى هەڵەى ئەنجامدا؟
ت- كاردانەوەى پێغەمبەر (د.خ) بەرانبەر هەڵەكە چۆن بوو؟

- خۆم لەسەر ئارامگیرى رادەهێنم:
ئـ - ئەگەر هاورێیەكم وتەى ناشیرینى پێگوتم, بە جوانى وەڵامى دەدەمەوە.
ب- ئەگەر كەسێك لە كاتى دانیشتن یان لە ناو ئۆتۆمبێل یاخود لە بازاردا بەرمكەوت و ئازارم پێگەیشت، لێى تورە نابم.
پ- گەر ناسیاوێكم بەلامدا تێپەرى و سڵاوى لێنەكردم، لێى زویر نابم.
ت- بەرانبەر ئەو قوتابیەى بەوشەى نابەجێ دێتە قسە لەگەڵم , كاردانەوەى هەڵەم نابێت.
ج- كاردانەوەى هاوشێوە نانوێنم بەرانبەر كەسێك بەرد بە شوشەى پەنجەرەكەمدا دەكێشێت.

چالاكى:
مامۆستا داوا لە قوتابیان دەكات گەر كەسێكیان بەرانبەر هەڵەى یەكێكى دیكە ئارامى گرتووە و كاردانەوەى هاوشێوەى نەبووە , بۆ هاورێكانى باس بكات.








