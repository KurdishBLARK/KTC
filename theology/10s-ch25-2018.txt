
بەشی چوارەم
خێزان و ژیانى خێزانى
لە ڕوانگەى ئیسلامەوە

وانەى بیست و پێنجەم:

خــێزان

 خێزان: بریتیە لە گرنگترین دەزگاى پەروەردەیى‌و كۆمەڵایەتی‌و بناغەى پێكهێنانى كۆمەڵ، كە لە دایباب‌و منداڵ‌و نەوەكانیان پێك دێت‌و لانكەى خۆشەویستى‌و ڕێزو پێگەیشتن‌و میهرەبانییەو، ئەندامەكانى خاوەنى كۆمەڵێك ماف‌و ئەركن بەرامبەر بە یەكدی. مرۆڤ بەسروشتى خۆى حەزدەكات لەگەڵ كەسانى دیكەدا بژى‌و تەنها نەبێت،  دروستكردنى خێزان‌و ژیان لەناویشیدا ئەم خواستەى بەدى دێنێت‌و لە تەنیایى‌و گۆشەگیرى ڕزگارى دەكات‌و ئاسوودەیى پێ دەبەخشێت.

1 -  پێكهێنانی خێزان لە ڕوانگەی ئیسلامەوە:
     بێ گومان خێزان ڕۆڵێكى گەورەى لە ژیانى تاك‌و كۆمەڵدا هەیە، خوداى گەورە لە خێزاندا واى لە ژن‌و مێرد كردووە كە هەریەكەیان ڕۆڵى تەواوكارى بۆ ئەوی دیكەیان هەبێت. هیچیان بەبێ ئەوى دیكە ئارامى نییەو یەكدى تەواو دەكەن، تاكەكان بەكوڕو كچەوە هەتا خێزان پێك نەهێنن هەست بە ئارامییەكى هەمیشەیى ناكەن، بەتایبەتیش گەر لەدروستكردنى خێزانێكى بەختەوەردا سەركەوتوو بوون، هەر بۆیە ئیسلامیش بەچاوێكى پڕ بایەخەوە سەیرى خێزان دەكات‌و دەیەوێت لەسەر بناغەیەكى ڕاست‌و پتەو بنیاتى بنێت‌و، ئەرك‌و مافى ئەندامەكانى بەجوانى دیارى بكات، هەروەها بەم جۆرەش پارێزگارى لێ دەكات‌و بەهاكانى دەپارێزێت‌و گەشەیان پێ دەدات، لە سەر ئەم بناغەیە ئیسلام هانى دروستكردنى خێزان‌و هاوسەرگیرى دەدات.
     پێغەمبەر (د.خ) لەم بارەیەوە دەفەرموێت:((النِّكاحُ من سُنَّتی، فَمَنْ ڵمْ ێعْمَلْ بِسُنَّتی فَڵیْسَ مِنِّی))،واتە: ژنهێنان‌و شوكردن‌و هاوسەرگیرى لە سوننەت‌و ڕێبازى منە‌و هەركەسێك كار بە سوننەت‌و ڕێبازى من نەكات لە من نییە.
     

هەروەها پێغەمبەر (د خ) ڕوو بە گەنجان دەفەرموێت:((ئەى گەنجان، هەركەسێك لە ئێوە دەتوانێت با ژن بێنێت, چونكە چاوو داوێنى مرۆڤ دەپارێزێت، ئەوانەشتان ناتوانن با بە رۆژوبن، یاخود خۆتان بگرن تا وەكو دەرفەتى ژنهێنان‌و شوكردنتان بۆ دەڕەخسێت)).
     خوداى گەورە غەریزەى جنسى لە هەردوو ڕەگەزەكدا دروستكردووەو هەست دەكەن پێویستییان بە یەكدییەو یەكدى تەواو دەكەن،  ئیسلام وەكو هەندێك (ئاین) داوا لە مرۆڤ ناكات واز لە ژیانى دونیاو خۆشییەكانى‌و لەوانەش خۆشى (جنسى)بێنێت، بەڵكو تەنها داواى لێ دەكات ئەم غەریزەو غەریزەكانى دیكە، لە چوارچێوەى ڕەوشت‌و بەها كۆمەڵایەتییە بەرزەكان‌و ئامانجە ڕاستەكاندا‌و بە پێی شەریعەتی ئیسلام تێربكرێت. 
    هاوسەرگیرى‌و پێكهێنانى خێزانیش ئەو چوارچێوە شەرعى‌و یاسایى‌و ئەخلاقیەیە ئەم ئامانجە لەپاڵ كۆمەڵێك ئامانجى دیكەدا بەدى دێنێت‌و، مرۆڤ لەلادان‌و تاوان دوردەخاتەوەو، واى لێ دەكات چێژ لە ژیان وەربگرێت‌و خوداى گەورەش لەخۆى ڕازى بكات. هەروەها لە كۆمەڵگەشدا بەسەر بەرزى بژى‌و ناوو ناوبانگى خۆى‌و بنەماڵەكەى بپارێزێت.

 2 - هەڵبژاردنى هاوسەر:
    هەڵبژاردنى هاوسەرى ژیان مەسەلەیەكى یەكجار گرنگەو دواڕۆژى خێزانى پێوە بەندە. خێزانیش بۆ ئەوەى ئەو دەورەى لێی چاوەڕوان دەكرێت بیگێڕێت، و لەسەر بناغەیەكى پتەو‌و ڕاست دابمەزرێنرێت، دەبێت هەر لە یەكەم هەنگاوى پێكهێنانیەوە حیسابى وردى بۆ بكرێت‌و نەخشەى بۆ دابڕێژرێت، چونكە ئەگەر شتێك لە سەرەتاوە بە ڕاست‌و دروستى دەستى پێ نەكرد، دواتر وزەو توانایەكى زۆر بۆ ڕاستكردنەوەى پێویستە.
      یەكەم هەنگاوى خێزانیش دیاریكردنى هاوسەرى دواڕۆژە، هەر بۆیە ئیسلام جەختى زۆرى لێ دەكات‌و داوامان لێدەكات لەم ڕووەوە هۆشیاربین‌و بڕیارى ڕاست بدەین‌و بەڕوكەش فریونەخۆین، دیارە ئەو بناغەو پێوەرانەش كە مرۆڤ هاوسەرى ژیانى خۆى بەگوێرەى ئەوان هەڵدەبژێرێت دیسانەوە مەسەلەیەكى گرنگە، ئیسلامیش لەم ڕووەوە ڕێنوێنى پێویستى كردووین‌و چەندین پێوەرمان دەداتە دەست بۆ ئەوەى بەهەڵەدا نەچین‌و لەسەر بناغەیەكى ڕاست‌و دروست هاوژیانى خۆمان هەڵبژێرین‌و نەخشە بۆ ژیانێكى خێزانیى بەختەوەرو كامەران دابڕێژین.
 بناغەو پێوەرەكانى هەڵبژاردنى هاوسەر لە ڕوانگەى ئیسلامەوە:
 ئـ - ڕەچاو كردنى ئایین:
   ئیسلام زۆر بایەخ بەوە دەدات كە خێزان لەسەر بنەمایەكى پتەو دابمەزرێت، چونكە ئەگەر بنەماكەى بەهێز نەبێت ناتوانێت لەبەردەم ڕەشەباى كێشەو گرفتەكان‌و هەڕەشە دەرەكیەكاندا بووەستێت‌و خۆى بگرێت‌و ئەندامەكانى بپارێزێت، هەر لەبەر ئەوەشە (ئایین) دەكاتە بنەمایەكی بەهێز لە دروستكردن‌و پێكهێنانیداو، پەیمانى هاوسەریش لە نێوان ژن‌و پیاودا بەپیرۆز دەزانێت.
    ڕەچاوكردنى بەهاو بنەماكانى ئیسلام لە ژیانى خێزانیدا هاوسەرەكان دوردەخاتەوە لە خیانەت كردن لە یەكدی‌و هانیاندەدات پێكەوە هاوكاربن بۆ گوزەراندنى ژیانێكى خۆش‌و پەروەردەكردنێكى جوانى مناڵەكانیان‌و پاراستنى ئارامیى خێزانەكانیان.
    پێغەمبەر (د خ) لەم ڕوەوە دەفەرموێت:((تنكح المرأە لأربع، لمالها ولحسبها ولجمالها ولدینها، فاڤفر بژات الدین تربت یداك))، واتە: پیاو لەبەر یەكێك لەم چوار شتانە ئافرەت دەكات بە هاوسەرى خۆى، لەبەر دەوڵەمەندى ‌و ماڵەكەى، یاخود بنەماڵەكەى، یان جوانییەكەى، چوارەمیش ئایندارى .. تۆ ئایندارەكە هەڵبژێرە براوەی.
    ئەمەش ئەوە ناگەیەنێت پیاو ژن نەهێنێت ئەگەر دەوڵەمەند بێت یاخود خاوەنى بنەماڵەو جوان بێت. بەڵكو مەبەست لەوەیە مادام یەكێك خۆى بە موسڵمان دەزانێت دەبێت هەمیشە یەكێك لە پێوەرە گرنگەكانى ئاینى هاوسەرەكەى بێت، چونكە وەك وتمان ڕەچاوكردنى بەها ئیسلامییەكان‌و پابەندبوونى هاوسەرەكان‌و ئەندامانى خێزان بە ئەركە موسڵمانێتێیەكانى سەرشانیان، خێزان بە هێزو پتەو دەكات‌و كێشە‌و گرفتە خێزانییەكان كەم دەكاتەوەو یارمەتی دەرێكى باش دەبێت بۆ هێنانەدى كەش‌و هەوایەكى خێزانى كامەران‌و پڕ لە هەستى ناسك‌و گەرم‌و گوڕ. 
 ب - ڕەوشت جوانى: 
      پێوەرێكى دیكەی هەڵبژاردنى هاوسەر، بوونى ڕەوشتی جوانە لە دیاریكردنى هاوسەرى دواڕۆژدا، ڕەچاوكردنى ڕەوشت جوانى لە هەڵبژاردنى هاوسەرى ژیاندا بۆ كچ‌و كوڕ یەكجار گرنگە بەتایبەتیش ڕەچاوكردنى لە پیاودا، چونكە ئەوەى  حوكمى خێزان دەكات‌و دەیكات بە شوێنى پەروەردەى جوان‌و حەوانەوەوە، یاخود ئاژاوەو ناخۆشى، بوون یاخود نەبوونى ڕەوشتە لە هاوسەرو ئەندامەكانیدا، پێغەمبەر (د.خ) لەم بارەیەوە لە فەرموودەیەكدا ئامۆژگاریى خێزانەكان دەكات‌و دەفەرمووێت: ((اژا جا‌وكم من ترچون دینه وخلقه فزوجوه، الا تفعلوه تكن فتنە فی الارچ وفساد كبیر)). (ترمژی وحاكم) گێڕاویانەتەوە. 
واتە: ئەگەر یەكێك هات بۆ داواى كچەكەتان لە ڕەوشت ‌و ئاینى ڕازى بوون بیدەنێ (هەڵبەت دواى ڕازى بوونى كچەكە خۆى) چونكە گەر وانەكەن ئەوە خراپەو ئاژاوە لە زەویدا بڵاو دەبێتەوە. كەواتە مرۆڤ پێش ئەوەى سەیرى دەوڵەمەندى‌و جوانى‌و ناسراوى‌و بڕوانامەو ئەم شتانە بكات، بۆ ئەوەى یەكێك بەهاوسەرى خۆى یاخود هاوسەرى كچ‌و كوڕو خوشك‌و براكەى دیارى بكات، دەبێت سەیرى ڕەوشتى بەرامبەر بكات‌و لێی بكۆڵێتەوە. چونكە ئەگەر مرۆڤێك هەموو شتەكانى دیكەى هەبێت بەڵام كەم‌و كورتى ڕەوشتى هەبوو بەمانا فراوانەكەى ڕەوشت، ئەوا ناتوانێت ببێتە هاوسەرو باوك یاخود دایكێكى باش‌و، جۆرەها كێشە بۆ هاوبەشى ژیان‌و خێزانەكەى دروست دەكات. 
     لەلایەكى ترەوە ئەوەى لەم فەرموودەیەدا گرنگە ئەوەیە كە تەنها ئایندارى تەنها رواڵەت نییە بۆ ڕازى بوون  بەیەكێك بۆ ئەوەى بەهاوسەر دیارى بكرێت، بەڵكو لە پاڵ ئەودا ڕەوشتیش گرنگە مەرجیش نییە یەكێك بە ڕواڵەت موسڵمان بوو خودا پەرستیشى دەكرد، ڕەوشتى لەگەڵ هاوسەرەكەیدا جوان‌و ناسك بێت، پیاوێك هەرچەندە موسڵمانیش بێت بەڵام موسڵمانیەتەكەى كارى نەكردبێتە سەر ڕەوشتى‌و دڵ پیس‌و ڕەزیل‌و هەست برینداركەرو توڕەو زمان پیس ‌وتەمبەڵ بێت بە كەڵكى ئەوە نایەت بكرێت بەهاوسەرى ژیان.
 پ - ئازادى لە هەڵبژاردندا:
    لەبەر ئەوەى لە روانگەى ئیسلامەوە دەبێت خێزان لەسەر بناغەى سۆزو خۆشەویستى دابمەزرێنرێت، نابێت زۆر لە هیچ یەك لە دووهاوسەرەكەو بەتایبەتیش كچ بكرێت لە دیاریكردنى هاوسەردا، زۆرلێكردن لە بەشودان‌و ژنهێناندا نەریتێكى نەزانانە‌و دواكەوتوو خێڵەكیى پێش ئیسلامەو دەبێت كۆتایى پێ بێت‌و ئیسلام ڕەتى دەكاتەوە، ڕێككەوتننامەى هاوسەرگیرى لەشەریعەتى ئیسلامدا ڕێككەوتننامەیەكە لەسەر بناغەى رەزامەندى هەردوو لا دروست دەبێت، هەر بەو رەزامەندییەش دادەمەزرێت، ئەگەر لایەكیان زۆرى لێ بكرێت بەو ڕێككەوتننامەى هاوسەرگیرییەكە دانامەزرێت‌و بەتاڵ دەبێتەوە.
پێغەمبەر (د.خ) دەفەرموێت:((لا تُزوَّج الپیب حتى تُستأمر ولا تزوَّج البِكر حتى تُستأْژَنَ))  موسلیم‌و بوخارى گێڕاویانەتەوە.
 واتە: بێ ڕازى بوون‌و ڕێ پێدانى خۆى كچ مارە ناكرێت‌و بەشو نادرێت، هەرچى دەربارەى شوكردنى بێوەژنە مەسەلە توندترەو دەبێت بێوەژنەكە خۆى بڕیار بدات ‌و دەرى ببڕێت كە ڕازییە شو بە كەسێكى دیاریكراو بكات.
    لە فەرموودەیەكیشدا هاتووە كە:((لا تكرهوا البنات فإنهن المۆنسات الغالیات))، واتە: زۆر لە كچان مەكەن چونكە خەمڕەوێن‌و هاو دەنگ‌و قەدرگرانن ، ئەبو داوود گێڕاویەتەوە كە (ئیبن عەباس) دەگێڕێتەوە كچێكى گەنج هاتە لاى پێغەمبەرو باسى ئەوەى بۆ كرد كە باوكى بەشوى داوەو، ئەمیش ڕازی نییەو حەزناكات شو بەو كەسە بكات كە باوكى بۆى دیاریكردووە، پێغەمبەر (د.خ) سەرپشكى كرد لەوەى گرێبەستەكە هەڵبوەشێنێتەوە یاخود ڕازى بێت.
     ئەبو هورەیرەش دەگێڕێتەوە كە كچێك هات بۆ لاى پێغەمبەر (د.خ) و پێى وت: باوكم داومى بە برازاكەى بۆ ئەوەى شان‌و شەوكەتى خۆى بەرزبكاتەوە، بەبێ ڕەزامەندى من. پێغەمبەر (د.خ) چارەنووسى خۆى دایەوە دەست خۆى‌و فەرمووى بڕیار هى خۆتەو دەتوانیت هەڵیبوەشێنیتەوە، كچەكە وتى: من ڕێم بە باوكم داوە بەوەى كردویەتى، بەڵام بەمە ویستم ئافرەتان بزانن كە باوكەكان ناتوانن بێ ڕەزامەندى ئەوان بیاندەن بەشوو زۆریان لێ بكەن.
      دایك‌و باوكان لەم ڕووەوە دەبێت لەم مەسەلە هەستیارەدا بە دڵسۆزییەوە مامەڵە بكەن‌و ئازادى بە كوڕو كچەكانیان بدەن، بەڵام لە هەمانكاتدا رێنماییان بكەن بۆ باشترین شێوازى هەڵبژاردنى هاوسەر، بۆ ئەوەى لەسەر بناغەیەكى ڕووكەش‌و سادەو ساكارو لەژێر كاریگەریى سۆزێكى گەنجانەى ڕوتدا، هاوسەرى ژیانیان دیارى نەكەن، چونكە خێزان دروستكردن بەرپرسییەو دەبێت لە ڕووى كۆمەڵایەتى‌و دەرونی‌و فسیۆلۆجییەوە دامەزراو بێت‌و ببێتە لانەى بەختەوەرى‌و پەروەردەیى  باش بۆ ئەوەى كۆمەڵیش بەهێزو چالاك‌و گەشەكردو بێت، كوڕو كچەكانیش پێویستە ڕاوێژ بە دایك‌و باوكیان بكەن‌و سوود لە ئامۆژگارى‌و شارەزایى ئەوان وەربگرن.
 ت - سەیركردن‌و ناسین‌و لە یەكدی تێگەیشتن:
     ئەو دوو كەسەى دەخوازن ببن بە هاوسەرى یەكدی دەبێت یەكدى ببینن‌و لە ڕووى ڕواڵەت‌و مەسەلەكانى دیكەوە یەكدییان بەدڵ بێت، ئینجا هەوڵى هاوسەرگیری بدەن‌و هەنگاوى بۆ بهاوێن.
     ڕۆژێك یەكێك لە هاوەڵانى پێغەمبەر (د.خ) خوازبێنى كچێكى كردبوو پێغەمبەر(د.خ) فەرمووى: سەیرى ئافرەتەكەت كردووەو بەدڵت بووە؟ وتى: نەخێر ، فەرمووى: دەبڕۆ سەیرى بكە چونكە ئەمە پێویستە بۆ ئەوەى پەیوەندى هاوسەریتان لەگەڵ یەكدا بەردەوام بێت، ناسین‌و قسە لەگەڵ یەكدی كردن‌و ئاڵ‌و گۆڕكردنى بیرو ڕا لەگەڵ یەكدی، هەموو ئەمانە مادام مەبەست تێیاندا هاوسەرگیرى بێت‌و لە چوارچێوەى پێوەرو ڕەوشتە ئیسلامییەكان دەرنەچێت، خزمەت بە كردەى هاوسەرگیرى دەكەن بۆ ئەوەى  پێكهێنانى خێزان لەسەر بناغەى ڕەزامەندى‌و لە یەكدی تێگەیشتن بێت‌و، تەنها لەسەر بنەمایەكى ڕوكەش‌و ڕواڵەتى بنیات نەنرێت‌و مەبەست تێیدا تەنها تێركردنى غەریزەى سێكسى نەبێت، بەڵكو بەدیهێنانى ژیانێكى ئارام‌و ئاسودەو پڕ خۆشەویستى‌و سۆزو هاوكارى بێت، بەڵام لەبەر ئەوەى ئیسلام پێش هەرشتێك ئافرەت وەك مرۆڤ سەیر دەكات نابێت لە مەسەلەى جوانى ئەودا زیادە ڕەوى بكرێت‌و هەموو شتێكى لە جوانییەكەیدا كورتبكرێتەوە.
 ج - هاوشان بوون:
    واتە دووهاوسەرەكە لە هەندێك ڕووەوە لە یەكدى نزیك بن‌و هەندێك جیاوازى نەبێتە مایەى ناكۆكییە خێزانییەكان‌و كەمكردنەوەى هەست كردن بە سۆزو كامەرانى نێوانیان، ڕوونیشە كە لە ئیسلامدا چینایەتى نییەو مرۆڤەكان لەبەردەم خوداو یاسای ئیسلامدا یەكسانن، بەڵام لە هەمانكاتدا ڕەچاوكردنى هاوكوفى بەگوێرەى كات‌و سەردەم‌و شوێنە جیاوازەكان بۆ پێكهێنانى خێزان گرنگە، هاوكوفیش زیاتر پیاو دەگرێتەوە نەك ئافرەت.
   واتە هەموو ئافرەتێك هەر ئاستێكى هەبێت هاوكوفى هەموو پیاوێكە با بەرزترین پلەوپایەشى هەبێت, مەبەست لە ڕەچاوكردنى ئەم خاڵە ئەوەیە مرۆڤ بۆ ئەوەى خێزانێكى ئارام پێكبێنێت هەوڵبدات ڕەچاوى ئاستى كۆمەڵایەتى‌و ڕۆشنبیرى‌و ئابورى بنەماڵەى بەرامبەر بكات‌و جیاوازیى نێوانیان یەكجار زۆر نەبێت، بۆ ئەوەى زۆرترین گونجان لە نێوان هەردوو لادا هەبێت.





گفتوگۆ:
  لاوازبوونى خێزان چ ڕەنگدانەوەیەكى خراپى بەسەر ژیانى ئەندامەكانى‌و كۆمەڵدا دەبێت؟


پرس: 
1- ئایا زۆر لێكردن لە كوڕان ‌و كچان لە مەسەلەى ژنهێنان‌و شوكردندا لەگەڵ ئیسلامدا گونجاوە؟
2- دەبێت لەسەر چ بناغەیەك هاوسەرى داهاتووى ژیانمان هەڵبژێرین؟


