حكومەتی هەرێمی كوردستان – عێراق
وەزارەتی پەروەردە
بەڕێوەبەرایەتی گشتیى پڕۆگرام و چاپەمەنییەكان


پەروەردەی ئیسلامی و ئاینناسى

پۆلی یازدەیەمی ئامادەیی

ئامادەكردن و پێداچوونەوەی زانستى
لێژنەیەك لە وەزارەتى پەروەردە


پێدا چوونەوەی زمانەوانی
لێژنەیەكی پسپۆر لە ئەكادیمیای كوردی



      چاپی چوارەم                    1439كۆچی                  2018  زایینى                   2718 كوردى 



سەرپەرشتى زانستى: عبدالله عبدالرحمن عبدالله
سەرپەرشتی هونەری: عوسمان پیرداود كواز - ئارى محسن احمد
نەخشەسازى ناوەڕۆك : ئارى محسن احمد – رێڤین راغب حسین
ئەرشیفى وێنەكان  و جێبەجێكردنی بژاری هونەری: ئارى محسن احمد 
نەخشەسازى بەرگ : عادل زرار امین

پێشەكی
     مامۆستایان‌و قوتابییانى خۆشەویست، ئەمەى لەبەر دەستاندایە بەرنامەی بڕیار لەسەر دراوى بابەتى (پەروەدەى ئیسلامى‌و ئاینناسى) یە بۆ پۆلى یازدەیەمی ئامادەیی‌و قۆناغی دووەمی خوێندنی پیشەیی‌و پەیمانگەكان، لە لایەن وەزارەتى پەروەردەى حكومەتی هەرێمی كوردستانەوە، ئەم بەرنامەیە بە هەنگاوێكی گەورە لە بواری وتنەوەی ئەم بابەتەدا دەژمێردرێت، چونكە چەندەها ساڵە ئەم بابەتە لە ژێر باری بەرنامەیەكی كلاسیكی كۆنەوە دەناڵێنێت، كە نەیتوانی ئامانجی وتنەوەی ئەم بابەتە بپێكێت، بۆیە لە پاش ئەنجامدانی چەندەها لێكۆڵینەوەی مەیدانی لە لایەن پسپۆڕانی ئەم بوارەوە،  وەزارەتی پەروەردەی حكومەتی هەرێمی كوردستان بە پێویستی زانی بەرنامەیەكی نوێ بۆ ئەم بابەتە دابڕێژرێت، كە بگونجێت لەگەڵ پێشكەوتنە كۆمەڵایەتییەكان،‌و رێنیشاندەربێت بۆ قوتابییە خۆشەویستەكانمان لە ناسینەوەی ڕاستیی ئاینە پیرۆزەكەیان،‌و هەروەها زانیارییان لە سەر ئاینەكانی دیكەش هەبێت، بۆ دەوڵەمەند كردنی باری مەعریفییان، چونكە زۆربەی ئەم ئاینانە لە كوردستان‌و عیراق شوێنكەوتویان هەیە.
    بە خوێندن‌و خوێندنەوەى بابەتەكان ئەوەتان بۆ  ڕووندەبێتەوە كە بابەتەكان بەشێوازێكى هاوچەرخانە ئامادەكراون‌و دەخوازن دیدێكى كراوەو ڕۆشن‌و بێ گرێ‌و گۆڵ بۆ قوتابییان دروست بكات‌و بیانپارێزێت لە تێگەیشتنى ناڕاست‌و كەم‌وكورت دەربارەى ئیسلام وەك ئاینى زۆرینەى هەرە زۆرى كۆمەڵەكەمان.
    هەروەها تازەگەرى لە چۆنیەتى خستنەڕووى بابەتەكانیش كراوە، لە كۆتایى بابەتەكاندا كۆمەڵێك پێشنیازو گفتوگۆو پرس وروژێنراوە بۆ ئەوەى قوتابیانیش بەشدارى لە دەوڵەمەند كردنى وانەكەدا بكەن‌و تەنها وەك ئەركێكى قوتابخانەى خۆیان نەچنە پۆلەكانەوە بەڵكو مەبەستیان سود وەرگرتن‌و پەروەردەبوون‌و بەرزكردنەوەى ئاستى هۆشیارى خۆیان بێت، ئێمە دڵنیاین ئەم بەرنامەیە دەبێت بە یەكێك لە برنامە پێشكەوتووەكانى، نەك تەنها لە عیراق بەڵكو لە خۆر هەڵاتى ناوەڕاستیش‌و ڕۆڵى زۆر دەبێت لە بەرزكردنەوەى ناو و ناوبانگى هەرێم‌و بەرەو پێشبردنى ڕەوتى بیرى چاكسازیى لە بوارى فیكرى ئیسلامى‌و بەرنامەی ئاین لە ناوەندەكانى خوێندندا، هیوادارین مامۆستایانیش وا سەیرى ئەم بابەتە بكەن كە ڕۆڵێكى گەورە دەگێڕێت لە پەروەردەكردن‌و پاراستنى شوناسى نەوەى نوێ‌و كردنەوەى ئاسۆى نوێ بەڕوویدا هەر لەو سۆنگەشەوە بە بایەخەوە بابەتەكانى بە قوتابییان بڵێنەوەو ئەركى سەرشانیان لەم رووەوە جێبەجێ بكەن.وئەم چەند خاڵەش وەك ڕێنوێنی‌و ئاسانكاری دەخەینە بەر دیدی مامۆستایانی بەڕێز:
1 –  دابەشكردنی بابەتەكان بۆ چەند وانەیەك، تەنها بۆ كار ئاسانی مامۆستایانە، ئەگەر وتنەوە‌و تەواكردنی بابەتەكە بخوازێت ئەم دابەشكردنە تێپەڕێنێت ئاساییە.
2 –  مامۆستایان بۆ هەر وانەیەكی نوێ پێشتر داوا لە قوتابیان بكەن وەك ئەرك خۆیانی بۆ ئامادە بكەن‌و سەرەتا لە پۆلدا لە ڕێی هەندێك پرسە بەشداری وتنەوەی وانەكە بكەن‌و دواتر مامۆستا وانەكە شی بكاتەوە.
3 – مەبەست لە نەهێشتنی لەبەركردن دورخستنەوەی قوتابییە لە (تەڵقین)‌و بێزاری، بۆیە نابێت لە تاقیكردنەوەكانیش پرسی قورس بهێنرێتەوە قوتابی پێ بترسێنرێت، چونكە مەبەست لەم وانەیە پەروەردەكردنی قوتابییە نەك ترساندنی. 
4 – سروشتی بابەتەكان وا دەخوازن مامۆستایانی بابەت بە باشی خۆیان ئامادە بكەن، كە گومانمان لە وەدا نییە كە ئەوانیش هەست بەم مەسەلەیە دەكەن.
5 – داواكارین لە بەڕێوەبەرانی قوتابخانەكان بایەخ بەم بابەتە بدەن بە دەستنیشان كردنی مامۆستای پسپۆڕ‌و لێهاتوو بۆ وتنەوەی بابەتەكە، چونكە سیاسەتی نوێی پەروەردەیی حكومەتی هەڕێم بایەخدانە بە پەروەردە كردنی نەوەكانی ئەم هەرێمە.
6 – پێویستە مامۆستایان بایەخ بدەن بەو پرس گفتوگۆیانەی لە كۆتایی هەر وانەیەك دانراون لە كتێبەكە، بە مەبەستی جوڵاندنەوەی مێشكی قوتابیان‌و ڕاهێنانیان لە سەر بیركردنەوە‌و گفتو‌وگۆ‌و شیكردنەوە، كە بێگومان لەم كارە لە بابەتەكانی دیكەی خوێندنیش سوود مەند دەبن. 


خودای گەورە پشت‌و پەنای هەمووان بێت.
                                                                                                                        سەرپەرشتیی زانستی

