

وانەی شازدەیەم
7 - مافى چارەى خۆنووسین
گەر كەرامەتى مرۆڤایەتى پایەو بناغەى مافى تاكەكان بێت، ئەوا هەر ئەویش بەردى بناغەى ماف‌و ئازادى گەلانە، چونكە ئەندامانى گەلێكى ژێردەستەو بێ ماف ناتوانن هەست بە پاراستنى كەرامەت‌و سەربەرزى خۆیان وەك مرۆڤ بكەن، بۆیە مافى گەل‌و میللەتان لە دیاریكردنى مافى چارەنووسی خۆیانداو یەكسان بوونیان لەگەلأ یەكداو مامەڵەیەكى مرۆڤانە بەشێكە لە مافەكانى مرۆڤ‌و پاراستنى كەرامەتى لە بریندار كردن وسوكایەتى پێ كردن.
بەڵگەنامەى نەتەوە یەكگرتووەكانیش دانى بەم مافەدا ناوە، و ئاماژەى بەوە كردووە كە یەكێك لە مەبەستەكانى ئەو نەتەوانەى ڕێكخراوى نەتەوە یەكگرتووە كانیان  پێك هێناوە،  بریتییە لە پەرەپێدانى  پەیوەندى دۆستانەى نێوانیان (لەسەر بناغەى ئەو بنەمایەى كە مافى یەكسانى بە تەواوى گەلان دەدات  وە هەر یەكەشیان مافى چارەنووسی هەبێت) .
ماددەى یەكەمى هەردوو پەیماننامەى نێودەوڵەتى تایبەت بە مافە مەدەنى‌و سیاسی‌و ئابورى‌و كۆمەڵایەتى‌و كلتوریەكانیش  ئەم مافەى ڕونكردۆتەوەو دەڵێت:((هەموو گەلێك مافى چارەى خۆنوسینى هەیە، بە گوێرەى ناوەرۆكى ئەم مافەش مافى دیاریكردنى پێگەى سیاسی‌و ئازادى مسۆگەرى پەرەپێدانى  ئابورى و كۆمەڵایەتى و ڕۆشنبیرى هەیە)).
مافى چارەى خۆنوسینیش بریتییە لەوەى گەل‌و نەتەوەیەك بە ئیرادەى ئازادى خۆى‌و دور لە هەر زۆر لێكردنێك رێ‌و جێی سیاسی‌و پەیوەندى بە گەل‌و نەتەوەكانى دیكە‌و سیستمى فەرمانڕەوایی خۆى دیارى بكات.
     مافى چارەى خۆنوسینیش دەكرێًت بە سێ بەشەوە:
  1  ـ یەكگرتنى ئارەزوومەندانە (فیدراڵیەت).
 2 ـ چونەپالأ دەوڵەتێكی دیكە (دووبەشى نەتەوەیەك یەك بگرنەوە). 
 3 ـ دامەزرانى دەوڵەتى سەربەخۆى نەتەوەیی.
ئێستا با بزانین بۆچوونى ئیسلامى دەربارەى مافى چارەنووسی گەلان  چییە و چۆن تێی بگەین؟!.

ئیسلام و مافى چارەى خۆنووسینى گەلان
روونە كە لە كاتى هاتنە خوارەوەى قورئاندا باسێك لەم زاراوەو مافە لەسەر زەویدا نەبووە، چونكە مافى چارەى خۆنووسینى گەلان دواى سەرهەڵدانى بیرى نەتەوەیی لە دواى شۆڕشى فەرەنسا لە ئەوروپا و، رونتریش لە سەدەى نۆزدەو سەرەتاى سەدەى بیستەمدا  هاتۆتە كایەوە، بەڵام ئەمە مــــــاناى ئەوە نیە كە ئێمە تواناى ئەوەمان نییە لە ڕوانگەى  بەها باڵاكان و بنەمـــــــا گشتییەكانى ئیسلامەوە لەم مافە تێبگەین.
ئەگەر ئێمە سەیرى قورئانى پیرۆز بكەین هەروەك لە باسەكانى پێشووتریشدا ئاماژەمان پێكرد، تێدەگەین كە مرۆڤ لە زەویدا سەردارى خۆیەتى‌و ئازادى خۆى بە دەستى خۆیەوەیەتى. ئەم سەردارى‌و سەروەرییەى مرۆڤیش لەوێوە سەرچاوە دەگرێت كە خوداى گەورە كردویەتى بە جێنشینى خۆى لەسەر زەویدا و ئیرادە و تواناى هەڵبژاردنى  پێ بەخشیوە:(( ۆإِژْ قَاڵ رَبُّكَ لِلْمَڵائِكَەِ إِنِّی جَاعِلٌ فِی الأَرْچِ خَلِیفَەً ...))(البقرە30) واتە: ئێمە مرۆڤمان كردووە بە جێنشین لە زەویدا.
خوداى گەورە ئەو مافەى بە مرۆڤ بەخشیوە كە چارەنووسی خۆى بەرامبەر بە خۆى‌و كەسانى دیكەو خوداى گەورەش دیارى بكات، هەروەك لە قورئاندا دەفەرموێت:((إِنَّا هَدَیْنَاهُ السَّبِیڵ إِمَّا شَاكِرًا ۆإِمَّا كَفُورًا)) (الانسان3) واتە: ئێمە رێگامان نیشانى مرۆڤ داوە ئەویش بە ئیرادەى ئازادى خۆى رێبازى باوەڕو سوپاسگوزارى پەروەردگار یاخود بێ باوەڕى‌و ناسوپاسگوزارى دەگرێتە پێش‌و هەڵدەبژێرێت.
ئەم مافى هەڵبژاردن‌و دیاریكردنى چارەنووسەش، هەروەك چۆن مافى مرۆڤێكە، ئا وەهاش مافى گروپ‌و گەل‌و نەتەوەیەكە، چونكە خوداى گەورە ئازادى بە جۆرى مرۆڤ بەخشیوە وەك مرۆڤ و گەل‌و نەتەوەكانیش پێكهاتەى خێزان و تاكەكان و ئەندامانى نەتەوەن.
پرس لێرەدا ئەوەیە: كە ئەگەر خوداى گەورە لە ناسكترین شت‌و یەكێك لە گرنگترین چەســــپاو (پوابت) ەكانى ئاین كە باوەڕە ئەو ئازادییەى بە مرۆڤ دابێت كە باوەڕ بێنێت یاخـــــود نەیهێنێت وە بۆ كەســــیش نەبێت زۆرى لێ بكات، چونكە زۆركردن لە ئایندا قەدەغەیە: (ڵا إِكْرَاهَ فِی الدِّینِ...) (البقرە256).  داخۆ بۆ مەسەلەیەكى سیاسی وەك ژیان  لە چوارچێوەى دەوڵەتێكى دیاریكراو سیستمى سیاسی‌و فەرمانڕەوایی كە یەكێكە لە مەسەلە گۆڕاوەكان (المتغیرات) و بەجێ هێڵراوە بۆ ئالأ‌و گۆڕ‌و پێشكەوتنەكانى مرۆڤ لە چوارچێوەى بەهاكانى دادپەروەرى و ڕاوێژ و ئازادى‌و یەكسانیدان چۆن دەبێت زۆر لە گەلان بكات كە بە زۆر و بێ خواستى خۆیان لە ناو قەوارەیەكى سیاسیدا بژین ؟ 
ڕوونە كە ئیسلام لەم مەسەلانەدا ڕێزى لەو ئیرادەیە گرتووە كە خودا بە مرۆڤەكانى بەخشیوە، ئەوەى بەلاى  خوداى گەورەشەوە گرنگە، ئەوە نییە گەلان خاوەنى دەوڵەتى سەربەخۆى خۆیان بن یاخود بە ئیرادەى ئازادى خۆیان بڕیارى پێكەوەژیان بدەن لە چوارچێوەى سیستمێكى فیدراڵیدا  بەڵكو گرنگ ڕەچاوكردنى بەها ئیسلامیەكانى وەكو دادپەروەرى‌و  كەرامەتپارێزى‌و ستەم دژى‌و ڕاوێژ و ئازادى و یەكسانییە، لە روانگەى ئیسلامەوە  ڕەوایەتى فەرمانڕەوایی و فەرمانڕەواكان  لە ڕێگەى وتن (عقد) ێكى نێوان گەل‌و هاوڵاتیان‌و لەوانەوە سەرچاوە دەگرێت،‌و گەل سەرچاوەى دەسەڵاتە‌و بۆ كەس نییە لە دەرەوەى ئیرادەو ڕەزامەندى گەل‌و هاوڵاتیانەوە  خۆیان بەسەردا بسەپێنێت، كەواتە پێش هەموو شتێك دەبێت ڕاپرسی لە نێوان نەتەوە جیاوازەكاندا بكرێت بە تایبەتیش ئەوانەى كە تا ئێستا  خاوەنى قەوارەى سەربەخۆی نەتەوەیی خۆیان نین، كە داخۆ دەیانەوێت لە چوارچێوەى ئەم دەوڵەتانەى ئێستادا  بمێننەوە یاخود دەخوازن جیا ببنەوە وقەوارەى سەربەخۆى خۆیان پێك بهێنن، بەدەر لەمە پەنابردنە بەر هێز بۆ سەركوتكردنى نەتەوەیەك  و بە زۆر هێشتنەوەى لە چوارچێوەى دەوڵەتێكداو بێ بەشكردنى لە مافى چارەى خۆنووسین دژى گیانی ئیسلام و بەها باڵاكانى‌و لەوانەش بەهاى  ستەم دژى واتە دژایەتى‌و ڕەت كردنەوەى ستەم.
چونكە ئیسلام  دژى ستەم‌و ستەمكار ییە و لە هەر بەرگێكدا, بێ بەشكردنى گەلانیش لە مافى چارەى خۆنووسین‌و ڕێز نەگرتن لە ئیرادەى خواپێداویان جۆرەها ستەم و خراپەكارى لێدەكەوێتەوە، بەم جۆرە و لە ڕوانگەى بنەما و بەها ئیسلامیەكانەوە  تێدەگەین كە بۆچوونى ئیسلام لەم ڕوەوە لەگەلأ مافى چارەى خۆنووسینى نەتەوەكان و  یەكسانى گەلاندایە. 

پرس :
1ـ چۆن ناوەرۆكى مافى چارەى خۆنووسین لە ڕوانگەى ئیسلامەوە  تێ بگەین ؟
2ـ لەسەر چ بناغەیەك لە ئیسلامدا مافى چارەى خۆنووسین كراوە بە مافى نەتەوەكان ؟

گفتوگۆ :
 پەیوەندى مافى چارەى خۆنووسین بە هەردوو چەمكى (برایەتى) و(یەكسانی) لە ئیسلامدا 


