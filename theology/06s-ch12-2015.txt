وانەی دوازدەم 

كوڕەكەی جێنشین

     پێشەوای باوەڕداران (عومەری كوڕی عەبدولعەزیز) پازدە منداڵی هەبوو، سێیان كچ بوون، هەموویان چاكەخواز‌و لە خودا ترس بوون، بەڵام عەبدولمەلیكی كوڕی –كە ناوەنجیان بوو- لە هەموویان چاكەخوازتر بوو،زۆر لە خودا دەترسا.
    كاتێك باوكی بووبە پێشەوای باوەڕداران‌و پۆستی جێنیشینی وەرگرت، وتارێكى  بۆ خەڵكەكە خوێندەوە، داوای لێكردن لەم كارە بیبەخشن، بەڵام خەڵكەكە سووربوون لە سەر ئەوەی ئەو پۆستە وەربگرێت، بۆیە پێیانی گوت:
- ئەی خەڵكینە ئەوەی گوێڕایەڵی خودا بێت، گوێڕایەڵكردنی دەبێتە ئەرك‌و ئەوەی لە خوداش یاخی بوو، لە سەر كەس ئەرك نییە گوێڕایەڵی بێت.
ئەی خەڵكینە:
- ئەی خەڵكینە گوێڕایەڵم بن تا ئەو كاتەی گوێڕایەڵی خودا دەبم، ئەگەر بێ فەرمانی خوداشم كرد ئەوا گوێڕایەڵ بوون لە سەر ئێوە نابێت بە ئەرك. 
     دوای ئەوە لە سەر دوانگە هاتە خوارەوە‌و بەرەو ماڵەكەی بە رێ كەوت، لەوێش چووە ژوورەكەی خۆی، مەبستی بوو دەمێك بحەسێتەوە لە پاش ماندووبوونی.
     بەڵام هێشتا سەرى نەنابووە سەر جێ، عەبدولمەلیكی كوڕی –كە تەمەنی حەڤدە ساڵ بوو- هاتوو ‌و پێی گوت:
- دەتەوێت چ بكەی ئەی پێشەوای باوەڕداران ؟!
عومەری كوڕی عەبدولعەزیز گوتی:
- دەمەوێت هەندێك چاوەكانم گەرم بكەم، چونكە وزە لە لەشمدا نەماوە.
عەبدولمەلیكی كوڕی گوتی:
- چاوت گەرم دەكەیت پێش ئەوەی مافی خەڵكی بگەڕێنیتەوە، ئەی پێشەوای باوەڕداران؟!
گوتی: كوڕی خۆم دوێنی بە درێژایی شەو نەنووستوم، كاتی نیوەرۆ لە پاش ئەوەی پێش نوێژی بۆ خەڵك دەكەم، مافەكان بۆ خاوەنەكانیان دەگێڕمەوە، گەر خودا بیەوێت.
كوڕەكەی گوتی: پێشەوای باوەڕداران كێ دڵنیای كردووی كە تا نیوەڕۆ بژیت؟!
ئەم وتەیە هەستی عومەرى بزواند‌و خەوی لە چاوەكانی تۆراند‌و هێز‌و توانای بە جەستە ماندووەكەی بەخشی‌و گوتی:
- لێم نزیك بەرەوە كوڕی خۆم، كوڕەكەی لە باوەش گرت‌و نێو چاوانی ماچ كرد‌و گوتی:
- سوپاس بۆ ئەو خودایەی كە لە پشتم ئەو كەسەی هێناوەتە دونیا بۆ ئەوەی لە ئاینەكەمدا یارمەتیم بدات.
پاشان هەستاو ‌و فەرمانی دا بانگ رابهێشترێت لە نێو خەڵكیدا:
هەر كەسێك داوایەكی هەیە‌و مافی خوراوە با بەرزی بكاتەوە.


دەرئەنجام:
     لەم بەسەر هاتە ئەوەمان بۆ روون دەبێتەوە كە مرۆڤ دەبێت ئامۆژگاری پێشكەش بەو كەسانەش بكات كە لە خۆی گەورەتریش بن چ بە تەمەن بێت یان بە پایە، وەك چۆن عەبدولمەلیكی كوڕی عومەری كوڕی عەبدولعەزیز، لە تەمەنی حەڤدە ساڵی باوكی- كە جێنیشین بوو - ئاگاداركردەوە.
     دەبا نمونەی ئەم جۆرە گەنجانە بكەین بە پێشەنگی خۆمان‌و سوود لە ژیان‌و تاقیكردنەوەكانیان وەربگرین.

پرسیار :

1 – جێنیشین عومەر كوڕی عەبدولعەزیز بۆچی نازناوی جێنیشینی راشیدی پێنجەمی 
لێنرا ؟
2 – بۆچی عەبدولمەلیك نەیهێشت باوكی لە یەكەم رۆژی دەست بەكاربوونی بحسێتەوە؟
3 – ئەركی منداڵ بەرامبەر بە باوەكەكانیان چییە؟ بە تایبەتی ئەوانەی باوكەكانیان پلەو پایەى و بەرپرسیاریەتى گشتی لە حكومەت وەردەگرن؟

چالاكی:
پوختەیەك دەربارەی ژیانی جێنیشین عومەر كوڕی عەبدولعەزیز بنووسە، بە تایبەتیش دادپەروەری كە ئەم پیاوە ناوبانگی پێ دەركردبوو.
