
 وانەى پێنجەم:
مرۆڤ خاوەن كەرامەتى خودا پێبەخشراوە 

لە ڕوانگەى ئیسلامەوە مرۆڤ بەدیهێنراوێكى بەڕێزى خوداى گەورەیە، هەر ئەوەیش كەرامەتى پێ  بەخشیوە، بۆیە دەبێت مرۆڤ بەتایبەتیش مرۆڤى باوەڕدار هەست بەو كەرامەت‌و ڕێزە بكات، خوداى گەورە لەم ڕووەوە دەفەرموێت: ((ولقد كرَّمنا بَنی ێدَمَ ۆحَملْناهُم فی البَرِّ والبَحْڕ ۆرَزَقْنَاهُم مِنَ الگَّیِّباتِ ۆفَچَّلْنَاهُم عَڵى كَپیرٍ مِمَّنْ خَڵقْنَا تَفْچِیلاً)) (الاسرا‌و 70)
 واتە: بەڕاستى ئێمە ڕێزمان لە مرۆڤ گرتووەو كەڕامەتمان پێ بەخشیوە، و ئەوانمان لە دەریاو وشكانیدا لە ئەستۆ گرت ڕزق‌و ڕۆزى پاكمان پێ داون‌و ڕێزو پەسندیمان داون بەسەر زۆربەى هەرە زۆرى ئەو بونەوەرانەى بەدیمان هێناون، لەم ئایەتەدا خوداى گەورە باسى ئەوەمان بۆ دەكات كە ئەو چۆن سەیرى مرۆڤ دەكات‌و تێمان دەگەیەنێت كە ئەم بونەوەرە لە لاى ئەو زۆر بەڕێزەو خۆشى دەبێت ڕێزى خۆى لابێت‌و بۆ هیچ هێزو كەس‌و لایەنێكیش نییە بێ ڕێزى بەرامبەر بكات‌و سوكایەتى پێ بكات.
     دواتر خوداى گەورە ئاماژە بەهەندێك لە ڕواڵەتەكانى ئەو ڕێزلێنانەى خۆى دەكات كە چۆن لە دەریاو وشكانیدا یارمەتى دەدات وە ڕزق‌و ڕۆزى ‌و سەرچاوەى ژیانی جۆراوجۆرى خستۆتە بەردەستى، بەچەشنێك هەرچى  لەم بونەوەرەدا لە ڕووەك‌و زیندەوەر‌و گیانلەبەران، بەجۆرێك لە جۆرەكان لە خزمەت مرۆڤدان‌و خزمەتى ئەو دەكەن، دواییش ئەوەمان بیر دێنێتەوە كە مرۆڤ لە ڕیزى بەرزترین بەدیهنراوەكانى خوداى گەورەیە‌و ڕێزى بەچەندین بەهرە‌و بەخشش‌و تواناى پێ بەخشیوە، پەسندى ‌و ڕێزى داوە بەسەر زۆربەى بونەوەرەكانى دیكەدا.
خوداى گەورە مرۆڤی بە چ جۆرێك بەدیهێناوە؟
خوداى گەورە مرۆڤی بە جۆرێك بەدیهێناوە كە تواناى جیاكردنەوەى شتە جوان‌و ناشیرینەكانى هەبێت، و ئەگەر ڕووى كردە چاكەو خێرو شتە پاك‌و جوانەكان لە دەرونى خۆیدا هەست بە گەورەیى‌و ئاسودەیى بكات، بە پێچەوانەشەوە ئەگەر ڕووى لە خراپەو ڕەفتارو ئاكارە ناشیرینەكان كرد بتوانێت سەرزەنشتى خۆى بكات‌و هەوڵى خۆ ڕاستكردنەوە بدات، خوداى گەورە لەم بارەیەوە دەفەرمووێت:((ۆنَفسٍ ۆما سوَّاها7فَأَلْهَمَها فُجُورَهَا ۆتَقْۆاها8))(الشمس  7و8).
واتە: سوێند بە نەفس‌و ئەو كەسەى ڕێكى خستووە، و ئیلهامى چاكەو خراپەى پێ بەخشیوە، لەم ئایەتانەدا ئەوەمان بۆ ڕوون دەبێتەوە كە مرۆڤ بونەوەرێكى تایبەتییە،  نە فریشتەیەو نە شەیتان. چونكە فریشتە ناتوانن لە فەرمانى خوداى گەورە دەربچن‌و یەك پارچە ڕوناكى‌و خێرو چاكەو ڕەمزى پاكى‌و بێ تاوانین. لە بەرامبەریشدا شەیتان ڕەمزى خراپەو تاوانە. بەڵام مرۆڤ لەو نێوەندەدایەو سیفاتى چاكەو خراپەى لەگەڵ خۆیدا هەڵگرتووە. مرۆڤ بەتایبەتیش مرۆڤى موسڵمان‌و باوەڕدار دەبێت ئاگاداری خۆى بێت‌و هەوڵى پەروەردەكردنى خۆى بدات‌و خۆى فەرامۆش نەكات، بۆ ئەوەى لە ڕێی ئاگابوون لە خۆو جوان تێگەیشتن لە ئیسلام‌و شتە جوانەكانى مرۆڤایەتى بەگشتى‌و هەوڵدان بۆ دۆزینەوەى ژینگەیەكى وا كە لەسەر چاكەو خێر هانى بدات، هەوڵى پەرەدان بە سیفەتە جوان‌و فریشتەییەكانى ناو دڵ‌و دەرونى بدات‌و بەمەش ببێتە مرۆڤێكى چاكەخوازو خێرخوازو دادپەروەرى خواز‌و دژى شەڕو خراپەو ستەم‌و زۆردارى ڕەوشتى ناشیرین‌و نزم بێت. لێرەوە تێدەگەین كە هەموومان بەرامبەر خۆمان‌و ئەقڵ‌و نەفسى خۆمان لێپرسراوین‌و دەبێت ئاگامان لەو لێپرسراوێتیە ببێت.
كەرامەت و گەورەیى مرۆڤ لە كوێوە سەرچاوە دەگرێت ؟
     ئەو تایبەتمەندى‌و پلەو پایەیەى مرۆڤ لە لاى خوداى گەورە و لەم جیهانە و لە نێو بونەوەرەكانى دیكەدا‌و ئەو هەموو قەدرو ڕێزەى هەیەتى لە كوێوە سەرچاوە دەگرێت ؟
 لە ڕاستیدا هەموو ئەو ڕێزو كەرامەتە لەو گیانەدایە كە خوداى گەورە پێی بەخشیوەو هەر بە هۆى ئەویشەوە زیندووە.
     كاتێك خوداى گەورە مرۆڤى لەم خاكەو كەرەستەكانى سروشت دروستكرد، گیانى پێ بەخشی‌و بەهۆى ئەم گیان پێ بەخشینەشەوە، ئەو توانا‌و قەدرو ڕێزەى تێدا ئاشكراكرد خوداى گەورە لەم ڕوەوە دەفەرموێت:(( إِژْ قَاڵ رَبُّكَ لِلْمَڵائِكَەِ إِنِّی خَالِقٌ بَشَرًا مِنْ گِینٍ 71 فَإِژَا سَوَّیْتُهُ ۆنَفَخْتُ فِیهِ مِنْ رُوحِی فَقَعُوا ڵهُ سَاجِدِینَ 72 )) (ص 71- 72).
    واتە: كاتێك خوداى گەورە بە فریشتەكانى گوت: من مرۆڤ لە گڵ بە دیدەهێنم، كاتێك ئەوم ڕێك‌و ڕاست كرد‌و ڕێكم خست‌و لە گیانى خۆم پێ بەخشى، بچنە كڕنووشەوەو كڕنووشى بۆبەرن، بیر هێنانەوەى خوداى گەورە بۆ ئێمە كە لە خاك دروستكراوین زیاتر لە ئاماژە‌و وانەو پەندێكى تێدایە. لە ڕوویەكەوە دەسەڵات‌و گەورەیى خودامان بۆ دەردەخات، لە ڕوویەكى دیكەوە تێمان دەگەینێت كە لە بنەڕەتدا هەموو مرۆڤەكان یەكسانن‌و لە یەك كەرەستەو سەرچاوە دروست بوون ‌و یەك بەدیهێنەرو خاوەن‌و پەروەردگاریان هەیە. 
     لە ڕووەیەكى دیكەوە ئەم ئایەتانە ئەوەمان بۆ ڕوون دەكەنەوە كە مرۆڤ بەهەناسەى خودا‌و بەو گیانە دەژى كە خودا پێی بەخشیوە. ئەمەش ئەوە دەگەیەنێت كە گیانى خوداى گەورە لە مرۆڤدا ئامادەیە بۆیە هەر بێ ڕێزى‌و بە سوك سەیركردن‌و ستەم لێكردن‌و زۆرلێكردنێكى لە مرۆڤ ، تاوانێكى گەورەیەو ڕێز نەگرتنە لە گەورەیى‌و پیرۆزى خوداى گەورە.
خوداى گەورە پلەو پایەى مرۆڤى گەیاندۆتە ئاستێك كە فریشتەكان لەگەڵ هەموو ئەو پاكى‌و نزیكیەیاندا لەخودا كڕنووشى بۆ ئادەم پێ بردوون. لە كاتێكدا نابێت جگە لە خودا كڕنووش بۆ كەسی دیكە ببردرێت‌و ئەمە كڕنۆشى ڕێزەو بە فەرمانى خوداى گەورە خۆى بووە.







گفتوگۆ:
     بۆچى هەندێكجار مرۆڤ،  یاخود زۆرێك لە مرۆڤەكان،  هەست بەم پلەو پایە بەرزەى خۆیان ناكەن‌و بەجۆرێك ڕەفتار دەكەن كەشایستەى پلەو پایەى خۆیان‌و گەورەیى خودا نییە؟
پرس: 
    مرۆڤچۆن بتوانێت هەست بە گەورەیى‌و ڕێزى خۆى بكات‌و ڕەفتارێك نەنوێنێت پێچەوانەى ئەوە بێت؟
