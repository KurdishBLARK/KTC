
وە ر زی دووە م



وانەی یازدەیەم
ئیســلام و دیموكراســی

پێناسە‌و ناوەرۆكى دیمۆكراسی
دیمۆكراسى چەندەها پێناسەى بۆ كراوە، لە بنەڕەتدا وشەیەكى یۆنانییەو لە دوو بڕگە پێكهاتووە(Demos) واتە گەل‌و(Kratos) واتە دەسەڵات كە بە گشتى دەسەڵاتى گەل دەگەیەنێت، بەڵام پێویستە بزانین كە پێناسە نوێیەكانى دیمۆكراسی ئەم پێناسە یۆنانییەیان تێپەڕاندووە، چونكە زیاتر بەسەر مۆدێلى دیمۆكراسی ڕاستەوخۆدا دەچەسپێت، كە زۆر كەم نەبێت نەماوەو مۆدێلى دیمۆكراسی نوێنەرایەتى شوێنى گرتۆتەوە، واتە گەل ڕاستەوخۆ حوكمى خۆى ناكات  بەڵكو لە رێی نوێنەرە هەڵبژێردراوەكانیەوە حوكمى خۆى دەكات.
(موریس دوفر جیە) كە بیرمەندێكى فەرەنسییە دەربارەى پێناســـەى دیموكراســی دەڵێت:((دیمۆكراسی سیستمێكە، كە بە گوێرەى ئەو زۆرینەى دانیشتوان حكومەت هەڵدەبژێرن، كەمایەتیش مافى ڕادەربڕینى هەیەو هەموو بیروباوەڕو ڕەوتەكان ڕێزلێگیراون‌و هەموو هاوڵاتیانیش لەم سیستمەدا یەكسانن)).
دەكرێ بڵێین دیمۆكراسی لانى كەم شێوەیەكە لە شێوەكانى حوكم كردن، واتە ڕێگایەكى تایبەتە بۆ گەیشتن بە بڕیارە حكومییەكان، حكومەتێكى دیمۆكراسیش لەبەر تیشكى ئەو پێناسەى سەرەوەدا لانى كەم ئەم سیفەتانەى خوارەوەى لەگەلأ خۆى هەڵگرتووەو تێدایە:
1 - یەكسانى سیاسی: واتە دەبێت دەرفەت بۆ هەموو هاوڵاتیان بۆ بەشدارى  كردن لە دروست كردن‌و داڕشتنى بڕیارى سیاسیدا یەكسان بێت‌و هەڵاواردن‌و جیاكارى لە نێوان هاوڵاتیاندا نەكرێت.
2 - وەڵامدانەوەى حكومەت بۆ ویستى گەل: واتە حكومەتێكى دیمۆكراسی‌و دەست نیشان كراوو هەڵبژێردراو لەلایەن گەل‌و هاوڵاتیانەوە ئەوە دەكات، كە گەلەكەى داواى دەكات‌و دەیخوازێت، چونكە بریكارى ئەوانە لە بەڕێوەبردنى دەسەڵاتدا.
3 - حوكمى زۆرینە‌و مافى كەمینە: واتە كاتێك گەل، یاخود نوێنەرانى گەل، لە ناو خۆیدا لەسەر ئەوەى  پێویستە حكومەت چى بكات‌و چى نەكات كۆك نابن، ئەو كاتە پێوەر بۆ یەكلایی كردنەوەى ئەم جیاوازییە بوونى زۆرینەیە، واتە زۆرینە لەگەلأ چى بوو، ئەوە دەبێتە بڕیارو  سیاسەتى ڕەسمى پەیڕەو كراو، كەمینەش مافى ڕادەربڕین‌و موعارەزە بوون‌و چاودێرى پارێزراوە‌و بۆشی هەیە لە هەڵبژاردنەكانى داهاتوودا ببێتە زۆرینە. كەواتە دیمۆكراسی لە هەموو حاڵەتێكدا دووڕوو دەگرێتە خۆ:
1-	رژێمێكە بۆ حوكم كردن.
2-	 كۆمەڵێك ڕێباز ‌و دام‌و دەزگایە، كە ئەركى ئەمانەش بەدەست هێنانى دوو پێویستى سەرەكییە،  بەم جۆرەى خوارەوە:
ئـ- تواناى شۆڕبوونەوە بەناو ویستى زۆرینەى گەلدا‌و گوزارشت لێدانەوەى، واتە وەڵامدانەوەى پرسەكانى كێ نوێنەرایەتى گەل‌و هاوڵاتیان دەكات‌و چۆن حوكمیان دەكات؟ كە پیادەكردن‌و بەدیهێنانى ئەم خواستەش ئازادیى دامەزراندن‌و چالاكیى پارتە سیاسیەكان‌و مافى هەڵبژاردن‌و دەنگدانى ئازاد دەخوازێت.
ب -  فەراهەمكردنى ئەو ڕێ‌و شوێنانەی زامنى ئەوە بكات دەنگدەران چیان لە نوێنەرەكانیان دەوێت، بەوجۆرە ڕەفتار بكەن‌و كاتێكیش لە ئەركەكانى سەرشانیان كەمتەرخەمییان كرد، بێنە گۆڕین‌و لە دەسەڵات بهێنرێنە خوارەوە،  ئەمەش لە ڕێگەى چاودێرى گەل  بەسەر دەسەڵاتەوە‌و بوونى  ئالأ ‌و گۆڕى ئاشتیانەى  دەسەڵات و هەڵبژاردنى خولى نوێنەرانى گەل.
كەواتە ناوەرۆكى دیمۆكراسی بە دور لە تەم و مژو گیروگرفتى زاراوە وپێناسەكانى، بریتییە لەو ڕێباز ‌و ڕێ‌و شوێن‌و شێواز‌و دەستەبەرەى، كە هاوڵاتیان لە ڕێیانەوە دەتوانن سیستمى سیاسی‌و فەرمانڕەوایەتى خۆیان لە ڕێی هەڵبژاردنى ئازادو ڕونەوە دیارى بكەن،و كەس نەتوانى مۆدیلى لە فەرمانڕەوایی‌و كۆمەڵێك فەرمانڕەوایان لە دەرەوەى خواست‌و ڕەزامەندى ئەوانەوە  بەسەردا بسەپێنێت، هەروەها بریتییە لە دابین كردنى فرەیی فیكری‌و سیاسی‌و چاودێرى گەل بەسەر دەسەڵاتەكان و حوكم كردنى فەرمانڕەواكان، بە گوێرەى دەستورێكى مەدەنى كە ماف‌و ئازادى هاوڵاتیان بپارێزێت‌و لەكاتى پێشێلكردنى دەستوریشدا مافى حوكم كردن لە دەست بدەن‌و لە دەسەڵات وەلا بخرێنەوە.
هەروەها ڕژێمێك كە پارت‌و هێزە سیاسیەكان لە ناو یەكدیددا كێبڕكێی یاسایی‌و ئاشتیخوازانە دەكەن، بۆ گرتنە دەستى دەسەڵات‌و رازیكردنى هاوڵاتیان، بۆ هیچ هێزێكیش نییە بۆ گەیشتنە دەسەڵات یاخود مانەوەى تێیدا توندو تیژى بەكار بهێنێت، چونكە دەنگى خەڵك بڕیارى ئەوە دەدات هەر هێزێك تا چەندو كەى دەتوانێت لە دەسەڵاتدا بمێنێتەوە، ئەمەش ئەوە دەگەیەنێت كە لە ڕێی هەڵبژاردنە خولییەكان ئالأ وگۆڕى ئاشتیانەى دەسەڵات دەستەبەر دەكرێت.

