
   وانەى شەشەم
		مافى خزمایەتی و گەیاندنى
 












ئەم پەیوندى و مافە لەسەر یەكترى لەنێوان كەس و كاردا،لەو ئەركە پیرۆزانەیە كە لەئاینى ئیسلامدا دەبێتە هۆى بەهێزكردنى پەیوەندییە كۆمەڵایەتیەكان و تاكەكان پێكەوە دەبەستێتەوە،هاورێكیشە لەگەڵ فیترەتى پوخت و،شەریعەتى پیرۆزیش دانى پێداناوە.بۆیە پێغەمبەرى خودا(د.خ) خزم وكەس وكارى هانداوە هەمیشە ئەو پەیوەندیانە توندو تۆڵ رابگرن لە نێوانیاندا. كوڕی مەسعود(خ.ر) دەڵێت: ((پێغەمبەرى (د.خ) فەرمویەتى لەخودابترسن و خزمایەتى توندوتۆڵ رابگرن)).(كوڕی عساكر وبەیهەقى ریوایەتیان كردووە).

 راگرتن و پەیوەندى نێوان خزمان واتە:چاكەكردن لەگەڵیان بەم رێیانەی خوارەوە:
 1-خۆماندووكردن لەپێناویەكتردا.
 2- سوود گەیاندنى جەستەیى.
 3- سوودى دارایى وسامان پێدان بەپێى پلەى كەسایەتى و پێویستى.
  گەر ئەم خاڵانەش بەئاسان بەدەستەوە نەهات، ئەوا بە ئاكارى جوان دەكرێت لە:
ئـ-وشەى جوان.
 ب-رووى خۆش و كراوەیى.
 پ-نەرم و نیانى.
 ت-باڵى میهرەبانى راخستن و،هەر ئاكارێكى دیكە خۆشەویستى زیادبكات.
پێغەمبەر(د.خ)دەفەرموێت :((پەیوەندى كەس و كار زیندو رابگرن بابە سڵاو كردنیش بێت)).فەرمودەكە پلەى (باشە)ى هەیە.
 كەسانێك هەن مامەڵە بەهاوتایى دەكەن لەگەڵ بەرامبەردا،ئەمەش لەئیسلامدا پێى ناوترێت (صلەالرحم)بەڵكو ئەوە چاكە بە چاكەیە و لەنێوان گشت كەسدا پیادە دەكرێت،بەڵام گەیاندن و راگرتنى خزمایەتى پێویستە بێ چاوەڕێى بەرانبەر بێت ومەبەست رەزامەندى خودابێت وبەس.
 باوكی هوریرە لەپێغەمبەرەوە (د.خ) دەیگێرێتەوە كە خودا فەرمویەتى: ((منم رەحمان ،پەیوەستى خزمایەتیم بەدیهێناوە و لەناوى خۆم پێكم هێناوە، هەركەس گەیاندى منیش پەیوندیم لەگەڵى دەبێت و ئەوەش دایبڕێت لەگەڵى دادەبڕێم هەركەسیش بەردەوام بوو لە چەسپاندنى،منیش چەسپاوى دەكەم،سۆزو بەزەیی من پێش رق و قینم كەوتوە)).ئەحمەد وبوخارى و باوكی داود و ترمزى و بەیهەقى و حاكم،هەموو ریوایەتیان كردووە.
لەم فەرمودەیەدا(پەیوەندی خزمایەتی)وهاموشۆ و سۆز لەگەڵ خزمان و  سەردانیان بەهەند و گرنگ وەرگیراوە، دووجۆر پەیوەندیش هەیە:
 1- گشتى:واتەپەیوەندیى ئایین كە پێویستە بەردەوام بێت و بەچاكەى دوولایەنە و ئامۆژگارى و دادوەرى ومافپارێزى و ویژدان بەكارهێنان،بپارێزێت.
 2- تایبەت: بەسەرفكردنى سامان بۆخزم و هەواڵ پرسى و لێبوردەیى لەهەڵەكانیان دەبێت.
چاكەی سۆز و بەزەیی (سیلەى رەحم) و بەرهەمەكانى:
1- گەیاندنى سۆز و بەزەیی، پەرستنى خودایە(جل جلالە).
 2- گەیاندنى رەحم دروشمى باوەڕبەخوداو رۆژى دواییە.
 3- دەبێە هۆى گەیاندنى سۆز و بەزەیی و خۆشەویستی و میهرەبانى بەكەسانى گەیەنەر و سەردانیان كاریان بۆ ئاسان دەبێت و لەتەنگژە رزگار دەبن.
 4- رەزامەندى و سۆزى خودا بۆ بەندەكانى خودا دەستەبەر دەكات.
 5- پاداشتى گەیاندنی سۆز و بەزەیی (پەیوەندی خزمایەتی) زۆر بە پەلە دەدرێتەوە.
 6- هەڵە وناتەواوى بەندەكانى لاى خودا پێ دەسڕێتەوە.
 7- دەبێتە هۆى بەرەكەت (پیت و فەڕ) لە رۆزى و تەمەندا.
 8- ئاوەدانى لێدەكەوێتەوە.
 9-هۆكارێكی گەورەیە بۆ گەیشتن بە بەهەشت.  