

 وانەى بیست و دووەم:

پایەو سیفەتەكانى گەنجى موسڵمان لە ئیسلامدا

   قۆناغی گەنجی لە ژیانی مرۆڤ‌و لە ڕوانگەی ئیسلامیشەوە قۆناغێكی یەكجار گرنگە، بۆیە لێرەدا هەندێك ئاماژەی تایبەتی پێ دەكەین: 

1- گەنجى موسڵمان پێویستە گەنجێكى دەرون پاكى بەڕێزى خاوەن ڕەوشتى جوان بێت‌و پێغەمبەرى خودا بكاتە سەر مەشقى خۆی‌و لە ڕەوشتە بەرزەكانى بەهرەمەند بێت.
 
2- گەنجى موسوڵمان پێویستە باوەڕێكى پاك‌و جوانى هەبێت‌و خۆشەویستى خودا لەدڵیدا جێگیر بێت‌و خوداى گەورە بە باشى بپەرستێت‌و لەفەرمانەكانى لانەدات.

3- پێویستە گەنجى موسڵمان شارەزاییەكى باشى لەئیسلام هەبێت‌و بە هۆشیارییەوە ئاین وەربگرێت‌و بە عەقڵێكى كراوەوە مامەڵە بكات‌و بۆ خزمەتى  خۆى‌و خێزان‌و كۆمەڵەكەى‌و گەل‌و نەتەوەكەى بەكارى بهێنێت.

4- گەنجى موسڵمان پێویستە گەنجێكى داوێن پاك‌و ڕەوشت بەرز بێت‌و خۆى لەكارى خراپ‌و تاوانكارى‌و لادان بپارێزێت‌و خو نەداتە ماددە هۆشبەرەكان‌و خواردنەوەى مەی‌و جگەرەكێشان، چونكە هەموو ئەمانە دەبنە مایەى زیان بۆ تەندروستى مرۆڤ‌و كاریگەرى خراپى بۆ سەر بوارى ژیانى تاكەكەسى‌و خێزانى و كۆمەلایەتی هەیە سەرەڕای ئەوەی حەرامیشن.

5- گەنجى موسڵمان دەبێت كەسایەتییەكى دامەزراوو بەڕێزو بە ئارام بێت وخۆى لەهەموو ئەو شتانە بپارێزێت كە زیان بە كەسایەتى دەگەیەنن.

6- گەنجى موسوڵَمان دەبێت كەسێكى چالاك‌و خاوەن بەرنامە بێت بۆ ژیانى خۆى‌و بەرەو ئایندە هەنگاو بنێت‌و خاوەن پلان بێت بۆ ژیانى خۆى، هەتا پاشە ڕۆژێكى باش بنیات بنێت.

7- لەگەلأ دایبابیدا دەبێت نمونەى سۆزو بەزەیى‌و ڕێز بێت، هاوكارییان بكات‌و ئازاریان نەدات‌و گوێڕایەڵى فەرمانە چاكەكانیان بێت‌و هاوكارێكى دڵسۆز بێت بۆیان.

8- پێویستە گەنجى موسوڵمان دونیا بە كیڵگەى دواڕۆژ بزانێت‌و ژیانى دونیا بە فرسەت بزانێت بۆ خواپەرستى‌و كارى چاكە‌و هاوكارى‌و دڵسۆزى‌و هەوڵدان بۆ ئەوەى لەدواڕۆژدا بە بەهەشتى بەرین شاد بێت.

9- گەنجى موسوڵمان پێویستە دڵسۆزى گەل‌و نەتەوەكەى بێت‌و كوردستانى خۆش بوێت‌و لەهەوڵى ئاوەدان كردنەوە‌و بەرە‌و پێشچونیدا كار بكات‌و خۆشەویستی بۆ سەرجەم گەلانی موسڵمان‌و مرۆڤایەتی بوێت.

10- كاتەكانى لەشتى بێ هودەدا بەسەر نەبات‌و هەولأ‌و كۆشش بكات‌و خوێندن بە خوداپەرستی بزانێت‌و بە خۆشەویستییەوە درێژە بە فێربوونی بدات. 
