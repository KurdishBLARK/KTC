
وانەى نۆیەم: 
مرۆڤ و كۆمەڵێك سیفاتى گرنگ
    
     خوداى گەورە كۆمەڵێك سەرمایەى گرنگى بە مرۆڤ بەخشیوە، كە دەتوانن یارمەتیدەرى بن لە دۆزینەوەى رێگەى ڕاست‌و شوێنكەوتنى:

1- سروشتى خواناسانە (خۆڕسك):
 مرۆڤ سروشت‌و (فگر)ەیەكى هەیە بەخودا ئاشنایە‌و ڕووى لە پەروەردگارە‌و خوداى گەورە بەسەرچاوەى چاكى‌و پاكى‌و جوانییەكان دەزانێت.
      لە قوڵایى دڵ‌و دەرون‌و ناخی مرۆڤدا هەستێك هەیە بانگى دەكات بۆلاى ناسینى خوداى گەورەو پەرستنى، هەموو مرۆڤێك كە لە دایك دەبێت بەم هەستەوە لەدایك دەبێت، بەڵام زۆرجار خێزان‌و كۆمەڵ‌و كلتور ئەو هەستە كپ دەكەن‌و ناهێڵن بگەشێتەوەو ژیانى مرۆ ڤ بەخواپەرستى‌و خۆشەویستى خودا‌و ڕووكردنە ئەو ڕوناك بكاتەوەو تەڕو پاراوى بكات.

2- هۆگربوون بە بەهاپیرۆزەكان: 
خوداى گەورە سەرچاوەى هەموو جوانى‌و بەهاكانە دواى ئەوەى مرۆ ڤ باوەڕ لە دڵیدا دەچەسپێت‌و عەشقى خودا دەرونى داگیر دەكات، هۆگرى چەندین بەهاى باڵا‌و جوانى وەكو:(سۆز‌و بەزەیى، كەرامەت، ڕاستگۆیى، دادپەروەرى، لێبوردەیى‌و سینە فراوانى) دەبێت‌و سەرەنجام لە خراپە‌و ڕەفتارە دزێوەكانى وەكو:(بەخیلى، دوڕوویى‌و ستەم) بێزار دەبێت.   

3- ویژدانى ئاكارى:
 خوداى گەورە شتێكى بەمرۆ ڤ بەخشیوە كە پێی دەوترێت ویژدانى ئەخلاقى، كە ئەو هەستەیە مرۆ ڤ لە تاوان‌و كردارى ناڕەوشتى دەگێڕێتەوە وئەگەر مرۆ ڤ تووشى تاوان‌و خراپەیەك هات سەرزەنشتى دەكات‌و بانگى لێ دەكات بۆ سڕینەوەى ئەو خراپەیە بە ئەنجامدانى كارى چاك.

4- توانای بیركردنەوەى عەقڵ: 
خوداى گەورە شتێكى زۆر گرنگى بە مرۆڤ بەخشیوە كە پێی دەوترێت عەقڵ، كە شتە دروست‌و نادروست‌و جوان ‌و ناشیرینەكان بە مرۆڤ دەناسێنێت‌و لێكیان جیادەكاتەوە، پێشەوا (عەلى كوڕى ئەبو تالیب) خوداى گەورە لێی ڕازى بێت، دەربارەى عەقڵ دەڵێت:(پەیامهێنەرى هەق‌و دۆستى مرۆڤ ‌و ڕێنیشاندەرو ڕزگاركەرو نزیك كەرەوەى مرۆڤە لە خوداو باشترین سەروەت‌و سامانى مرۆڤە).
      ئەگەر مرۆڤ بەجوانى عەقڵى بەكاربێنێت‌و بیر لە بەرەنجامى كردەوەكانی‌و بەرژەوەندییەكانى‌و چاكەى خۆى‌و خێزان‌و كۆمەڵەكەى بكاتەوە، دەتوانێت بە ئاسانى ڕێگەى ڕاست بدۆزێتەوەو نەكەوێتە ژێر كاریگەرى حەزو ئارەزووە خراپەكانیەوە.
      هەربۆیە ئەوانەى بەهۆى كردەوە خراپەكانیان لە دواڕۆژدا دەچنە دۆزەخەوەو دەڵێن:(( ۆقَالُوا ڵوْ كُنَّا نَسْمَعُ أَوْ نَعْقِلُ مَا كُنَّا فِی أَصْحَابِ السَّعِیڕ))(الملك 10).
 واتە: ئەگەر تواناى بیستنى پەیامى هەق‌و وتەى ڕاستمان هەبوایەو عەقڵمان بەكاربهێنابایە‌و بەجوانى بیرمان لە شتەكان بكردایەتەوە، ئەمڕۆ تووشى سزاى دۆزەخ نەدەبووین.
     لە پاڵ ئەم هێزە ناوەكییانەى ناودڵ‌ودەروون‌و ناخى مرۆڤ كە ڕێنوینى مرۆڤ دەكەن بۆ ناسینى خوداى گەورە، پەروەردگار پێغەمبەرانى خۆى ڕەوانە كردووە بۆ ئەوەى یارمەتى مرۆڤەكان بدەن‌و پەیامى خودایان پێ ڕابگەیەنن‌و ڕێگەى ڕزگارى‌و بەختەوەرییان نیشان بدەن.
     جا ئەگەر مرۆڤ سود لە توانا خودا پێداوەكانى ناو دڵ‌و دەرونى‌و پەیامى پێغەمبەرانى خودا وەربگرێت، جوانى‌و شیرینى (باوەڕ)و (كردەوەى چاك) دەچێتە ناو دڵ‌و دەرونیەوەو لە ژیانیدا ڕەنگدەداتەوەو هەست بەشادى‌و دڵ ئارامى دەكات .

