

بەشی چوارەم

بەها ئیسلامییەكان

وانەی حەڤدەیەم
بەها ئیسلامییەكان
یەكەم  -  گفتوگۆ:
گفتوگۆ بەهایەكى ئیسلامى‌و ئینسانییە، بەهۆیەوە مرۆڤ دەتوانێت مامەڵەیەكى ڕاست‌و دروست لەگەلأ دەوروبەرەكەیدا بكات‌و، نەتەوە و كۆمەڵەكانیش بەرەو لوتكەى پێشكەوتن و تەواوى دەبات.

بایەخى گفتوگۆ لە ئیسلامدا
گفتوگۆ ڕێبازى سەرجەم پێغەمبەرانى خودا بووە (سڵاویان لێ بێت) كاتێك نەتەوەكانیان بۆ خێر‌و چاكە‌و خوداپەرستى بانگ كردووە، لە ئیسلامیشدا گفتوگۆ بایەخێكى زۆرى پێ دراوەو یەكێك لە پایەكانى ئەم ئاینە خوداییەیە.
خوداى پەروەردگار گفتوگۆى لەگەلأ فریشتەكان كردووە، ولەگەلأ ئادەمدا كاتێك  سەرپێچى كرد، و لەگەلأ شەیتاندا كاتێك یاخى بوو، و لەگەلأ خودانەناس‌و بێ باوەڕەكاندا پێش ئەوەى سزایان بەسەردا ببارێنێت، ڕێبازى پێغەمبەرى خوداش (دخ) بووە بۆ گەیاندنى پەیامەكەى و مامەڵەكردن لەگەلأ شوێنكەوتەى ئاینەكانى دیكە‌و دەوروبەرەكەیدا, چونكە ئیسلام هەرگیز لە گفتوگۆى ئازادو ئازادى رادەربڕین نەترساوەو هێندە بەهێزبووە كە هەمیشە لەو كەش‌و هەوایانەدا پێگەى زیاتر بەدەستبخات‌و دڵانێكى زۆرتر بۆ لاى خۆى كەمەنكێش بكات.

بایەخى گفتوگۆ لە ژیاندا
گفتوگۆ بایەخێكى یەكجار گەورەى لە ژیانى نەتەوەو كۆمەڵەكاندا هەیە  كە لێرەدا تەنها ئاماژە بە دوو بایەخ دەكەین:
1 - گفتوگۆى  هێمنانە و هەتەری ڕۆڵێكى گەورەى لە چارەسەركردنى كێشەكاندا هەیە ئەویش لە ڕێى كەم كردنەوەى جیاوازى و ناكۆكیەكان و كۆكردنەوەى دڵەكان‌و فراوانكردنى بازنەى ڕێكەوتن لە نێوان لایەنە جیاواز و ناكۆكەكاندا.
2 - پتەو كردنى كارى هاوبەش‌و قوڵكردنەوەى بەیەكەوە ژیان‌و لێبوردەیی لە نێوان ئاین‌و گەل‌و نەتەوەكاندا، لە پێناو بیناكردنى ئایندەیەكى هاوبەشی ڕوناكدا بۆ هەمووان.

گفتوگۆ چییە ؟
گفتوگۆ بریتییە لە گۆڕینەوەو پێداچوونەوەى قسەكردن لەنێوان دوو لایەندا بە مەبەستى  گەیشتن بە كۆمەڵێك خاڵى هاوبەش لە كەش‌و هەوایەكدا كە هێمنى‌و هاوسەنگى بەسەردا زالأ بێت‌و باڵى بەسەردا بكێشێت. 
گفتوگۆ و پەیوەندى بە جیاوازییەوە:
جیاوازى لە ناو كۆمەڵی مرۆڤایەتیدا یەكێكە لە یاساكانى خوداى گەورە لەم ژینەدا، چونكە ئەستەمە خەڵكى لەسەر یەك شێوە ژیان و بیركردنەوە كۆ ببنەوە، لەبەر ئەوە تا ئەو ڕۆژەى ژیان لەسەر ئەم زەوییەدا بمێنێت جیاوازیش هەر دەمێنێت. قورئانیش لەم بارەیەوە دەفەرموێت:(( ۆڵوْ شَا‌و رَبُّكَ ڵجَعَڵ النَّاسَ أُمَّەً ۆاحِدَەً ۆڵا ێزَالُونَ مُخْتَلِفِینَ )) (هود118). واتە: (ئەى محمد) ئەگەر پەروەردگارت بیویستایە، سەرجەم خەڵكى دەكرد بە نەتەوەیەك و لەسەر ڕێچكە‌و ڕێبازێك كۆى دەكردنەوە بەڵام ئەوان (واتە خەڵكى ئێستاكەشی لەگەڵدا بێت) هەر جیاوازن، پێشەوا ڕازى دەڵێت:((مەبەست لە جیاوازى خەڵكە لە ئاین‌و  ڕەوشت‌و كار‌و كردەوەدا)).
دیارە لەگەلأ بڕوابوون بە گفتوگۆ، جیاوازى‌و فرەیی ئاینى‌و نەتەوەى‌و سیاسی‌و ئابورى‌و فەرهەنگى، نەك هەر نابێتە سەرچاوەى خراپە، بەڵكو دەبێتە هۆكارێكى گرنگى دەوڵەمەند بوونى شارستانیەتییەكان‌و جوانتر كردنى ژیان.

گفتوگۆ لە قورئاندا
قورئانى پیرۆز هانى باوەڕداران دەدات بۆ ئەوەى لە گەیاندنى پەیامەكەیاندا پشت بە گفتوگۆ‌و قەناعەت پێكردن ببەستن‌و، لێى قەدەغە كردون بە زۆر بیروباوەڕ بەسەر كەسانى دیكەدا بسەپێنن. لەم ڕوەشەوە چەندین نموونەى گفتوگۆ لەگەلأ جیاواز‌و نەیارەكان خستۆتە بەردەممان، بۆ ئەوەى باوەڕداران بە سود وەرگرتن لەم نموونانە، ئەوانیش بتوانن كێشەكانیان لە ناوخۆ و دەرەوەدا  بە گفتوگۆ چارەسەر بكەن و تا ئەو پەڕى كە دەكرێت پەنا نەبەنە بەر هۆیەكى دیكە، دیارە خوداى گەورە خاوەن دەسەڵاتێكى بێ سنورە و زۆر بە ئاسانى دەیتوانى ئەوانەى دژى دەوەستنەوە ‌و نەیارى لەگەڵدا دەكەن  نەك هەر بێ دەنگ بكات، بەڵكو لەناویان بەرێت‌و لە بووندا بیانسڕێتەوە، بەڵام خوداى گەورە ئەو كارە ناكات‌و بەمەش دەیەوێت ئەوەمان تێ بگەیەنێت كە ڕێگەى سروشتى بۆ چارەسەر كردنى كێشەكان‌و مامەڵە كردن لەگەلأ ئەوانەى كە لە ئێمە جیاوازن، جا ئایە جیاوازى ئاینى بێت یاخود نەتەوەیی و سیاسی و هەر شتێكى دیكە ، بریتییە لە گفتوگۆ و پێكهاتن.
 بایەخدانى قورئان بە گفتوگۆ (حوار) لە ئاستێكدایە كە (1700) جار بە شێوەو داڕشتەى جۆراوجۆر ئاماژەى پێ كردووە.
قورئان چیڕۆك‌و داستانى چەندین پێغەمبەرى خودامان بۆ دەگێڕێتەوە كە چۆن ویستویانە لە ڕێى گفتوگۆ و شێوازى جوان دواندنەوە  نەتەوەكانى خۆیان قەناعەت پێ بكەن و پەیامى خودایان پێ بگەیەنن . 
هەروەها قورئان بانگى شوێنكەوتەى ئاینە ئاسمانیەكانى دیكە دەكات بۆ كۆبوونەوە لەسەر كۆمەڵێك خاڵى هاوبەش كە لە بنەڕەتدا هەموو ئاینەكان تێیدا هاوبەشن:(( قُلْ ێا أَهْڵ الْكِتَابِ تَعَاڵوْاْ إِڵى كَڵمَەٍ سَۆا‌و بَیْنَنَا ۆبَیْنَكُمْ أَلاَّ نَعْبُدَ إِلاَّ اللّهَ ۆڵا نُشْڕكَ بِهِ شَیْئًا ۆڵا ێتَّخِژَ بَعْچُنَا بَعْچاً أَرْبَابًا مِّن دُونِ اللّهِ فَإِن تَۆلَّوْاْ فَقُولُواْ اشْهَدُواْ بِأَنَّا مُسْلِمُونَ))(ێل عمران64) واتە: ئەى خاوەن كتێبەكان وەرن بۆ ڕێككەوتن لەسەر وتەو مەسەلەگەلێكى هاوبەش لە نێوانماندا  كە بۆ هەردوكمان وەك یەك وابێت كە ئەوانیش بریتین لە: هیچ شتێك نەكەین بە هاوبەشی خودا، جگە لە خودا كەسمان ئەوى دیكەمان نەكات بە خوداوەندو دەسەڵاتێكى نیمچە ڕەهاى پێ بدەین‌و بە ئارەزوى خۆى چى دەوێت بیكات‌و ئێمەش ملكەچ بكات. 

پێویستییەكانى گفتوگۆیەكى سەركەوتوو
بۆ ئەوەى گفتوگۆ سەركەوتوو بێت دەبێت لایەنەكان ڕەچاوى چەند بنەمایەك بكەن  لەوانەش:
    1 -  قسە كردنى زانستى‌و بابەتى:
    لایەنەكان پێش ئەوەى بچنە ناو گفتوگۆوە  دەبێت لەم ڕوەوە جوان خۆیان ئامادە كردبێت‌و لایەنەكانى بابەتى گفتوگۆ لەسەر كراوو ئامانجەكانیان لا ڕوون بێت و لایەنى بەرامبەریش جوان بناسن، قورئان لەم ڕوەوە دەفەرموێت:(( قُلْ هَاتُواْ بُرْهَانَكُمْ إِن كُنتُمْ صَادِقِینَ))(البقرە111). واتە: گەر لە داواكەتاندا ڕاست دەكەن بەڵگە لەسەر ڕاستى قسە و بۆچوونەكانتان بهێننەوە، هەروەها قورئان دەفەرموێت:(( ۆڵا تَقْفُ مَا ڵیْسَ ڵكَ بِهِ عِلْمٌ إِنَّ السَّمْعَ ۆالْبَصَرَ ۆالْفُۆَادَ كُلُّ أُولئِكَ كَانَ عَنْهُ مَسْۆُولاً)) (الاسرا‌و36) 
واتە: هەڵوێستە لە مەڕ شتێك مەكەو باوەڕى پێ مەكەو پشتى پێ مەبەستە كە زانیاریت پێی نییەو جوان هەستت نەكردووە و نازانیت راستییەكەی چییە.
2 - پەى بردن بەوەى كە جیاوازى یاسایەكی گەردونییە :
وەك باسكرا خوداى گەورە مرۆڤەكانى بە رەنگ‌و زمان‌و نەتەوە‌و ئەقڵى جیاوازەوە بەدیهێناوە هەموو ئەمەش ئەوە دەگەیەنێت كە فرەیی (التعددیە) حاڵەتى سروشتى ژیان‌و بونەوەرەو دەبێت ڕێزى لێ بگیرێت‌و هەركەسێك بە زۆر هەوڵى سڕینەوەى جیاوازییەكان بدات دژى ئیرادەى خوداى گەورە دەوەستێتەوە، چونكە ویستى خودا وایە ئەو جیاوازییانە هەبن:((ۆمِنْ ێێاتِهِ خَلْقُ السَّمَاۆاتِ ۆالْأَرْچِ ۆاخْتِڵافُ أَلْسِنَتِكُمْ ۆأَلْۆانِكُمْ إِنَّ فِی ژَلِكَ ڵێێاتٍ لِّلْعَالِمِینَ)) (الروم22)، واتە: یەكێك لە نیشانەكانى خوداى گەورە بریتییە لە بەدیهێنانى ئاسمان‌و زەوى‌و جیاوازى ڕەنگ‌و زمانتان ئەوەش بەڵگە‌و نیشانە گەلێكن بۆ زانایان. دەبێت لایەنەكانى هەر گفتوگۆیەك لە داننان بەم جیاوازییانە‌و جیاوازیى نێوانیانەوە دەست پێبكەن‌و هەر لەوێشەوە بە دواى ڕێككەوتن لەسەر كۆمەڵێك خاڵى هاوبەش بگەڕێن.
3 - زۆر لێنەكردن:
یەكێك لە مەرجە بنەڕەتیەكانى گفتوگۆ ئازادى لایەنەكانە  لە دەربڕینى بیروڕا و بۆچوونى خۆیان‌و ئەو شتانەى كە لەسەرى ڕێك دەكەون، بۆلایەنێك نییە زۆر لەلایەنەكەى دیكە یاخود لایەنەكانى دیكەى گفتوگۆ بكات یاخود بترسێنێت: ((ڵا إِكْرَاهَ فِی الدِّینِ...))(البقرە256).هەروەها دەفەرموێت:((... ۆمَا أَنتَ عَڵیْهِم بِجَبَّارٍ فَژَكِّرْ بِالْقُرْێنِ مَن ێخَافُ ۆعِیدِ)) (ق45). 
واتە: ئەى محمد تۆ زۆردار نیت بەسەر ئەو خەڵكەوە تا شتێك خۆیان ڕازى نەبن پێى بەزۆر پێیان بكەى، ئەتۆ بە قورئان ڕاستییەكان بیرى ئەو كەسانە بێنەرەوە كە لە هەڕەشەى خودایی و ڕۆژى دوایی دەترسن.
دیارە ئەگەر خودا مافى زۆرلێكردن لە خەڵكى بۆ  وەرگرتنى ئاینى خۆى ڕەتكردبێتەوە، ئەوا بۆ هیچ هێز ولایەنێكى دیكە نییە بە زۆر ئیرادەى خۆى بەسەر ئەوانى دیكە دا بسەپێنێت.

4 - بایەخ دان بە خاڵە هاوبەشەكان و بە یەكدى گەیشتن :
    گومانى تێدا نیە كە لایەنەكان كۆمەڵێك خاڵى هاوبەشیان لە نێواندایە . ئەو جیاوازیانە هێندە گەورە نەبن ببنە ناكۆكى و كێشەیان لێ بكەوێتەوە و نەتوانن بەیەكەوە بژین، دەربارەى گیانى گفتوگۆ‌و ڕێزگرتن لە ڕاى بەرامبەر  ئیمامى شافعى لە وتەیەكدا دەڵێت : (( ڕاى من ڕاستە و گریمانەى هەڵەبوونیش هەڵدەگرێت، ڕاى بەرامبەرەكانیشم هەڵەن بەڵام ئەگەرى ئەوە هەیە ڕاست بن )).
   ئیمامى(مالك) یش دەڵێت:((لا تحسم الخلف ، دع الناس وما اختلفوا)). واتە: جیاوازى  كۆتایى پێ مەهێنن‌و یەكلایی مەكەنەوە، واز لە خەڵكى بێنن لەو شتانەى لەگەلأ یەكدیدا جیاوازن،  مێژوى ئیسلامیش چەندین لاپەڕە و هەڵوێستى گەشى ڕێزگرتن لە جیاوازى تێدایە .
    
گفتوگۆكارى سەركەوتوو ئەوەیە كە قسەكان لەم خاڵانەوە دەست پێ بكات‌و هەر لە سەرەتاوە جیاوازییەكان نەوروژێنێت، بۆئەوەى مەسەلەى گەیشتن بە چارەسەرێكى هاوبەش و كەمكردنەوەى جیاوازى و ناكۆكیەكان ببێت بە هەوڵى هاوبەشى هەردوولا یاخود سەرجەم لایەنە بەشداربوەكانى گفتوگۆكە، وەك لە پێشەوە ئاماژەمان پێ كرد  قورئان بانگەشەى خاوەن كتێبەكانى دیكە دەكات  بۆ رێك كەوتن لەسەر كۆمەڵێك خاڵى هاوبەش كە ئاینە ئاسمانییەكان تێیدا هاوبەشن.
5 - جوان گوێ گرتن  :
   گفتوگۆكارى سەركەوتوو دەبێت گوێ گرێكى سەركەوتوو بێت، چونكە بەهۆى جوان گوێ گرتنەوە دەتوانێت بە جوانى لە مەبەستى بەرامبەرەكەى تێبگات و بزانێت چۆن بیر دەكاتەوە ، هەروەها قسەى پێ نابڕێت و بەمەش رێزى خۆى لاى ئەو زیاتر دەكات و ئامادەیی زۆرتر دەبێت بۆ پێكهاتن.
6 - دەست پێكردن لە گرنگترینەوە:
    گفتوگۆكارى سەركەوتوو لە شتە گرنگەكانەوە دەست پێ دەكات و كاتى خۆى و بەرامبەرەكانیش بە سەرقالأ بوون بە مەسەلە لاوەكیەكانەوە لەسەر حسابی بابەتە گرنگەكان ناكوژێت، بۆنمونە پێغەمبەرانى خودا( سڵاوى خوایان لێ بێت ) كاتێك نەتەوەكانیان بۆ لاى ئاینى خودا بانگهێشت كردووە لە بیروباوەڕەوە دەستیان پێ كردووە چونكە بناغەى شتەكانى دیكەیە:((...اعْبُدُواْ اللَّهَ مَا ڵكُم مِّنْ إِڵهٍ غَیْرُهُ...)) (الاعراف59و65و73و85). واتە: خودا بپەرستن و جگە لەو هیچ خودایەكى دیكەتان نییە.
  
7-  ڕێزگرتن لە ڕاستى:
   مرۆڤ لەكاتى گفتوگۆدا بە تایبەتیش لە كاتى گفتوگۆى بیرمەندیدا دەبێت ڕێز لە ڕاستى بگرێت با لەسەر زمانى بەرامبەرەكەشیەوە دەر بكەوێت، ئیمامى شافیعى لە وتەیەكدا لەم ڕوەوە دەڵێت:((مشت‌ومڕى زانستیم لە گەلأ هەر كەسێك كردبێت لە خودا پاڕاومەتەوە كە هەق بە زمانیدا بێت))، ئەمەش ئەوە دەردەخات كە گفتوگۆكارى هەق ویست مەبەستى شكاندنى بەرامبەرەكەى نییە بەڵكو مەبەستى گەیشتنە بە ڕاستى و ڕێز لێگرتنیەتى.
8 - دوور كەوتنە لە ڕاناوى (من):
    مرۆڤ تا بۆى بكرێت دەبێت لە كاتى گفتوگۆدا خۆى زۆر لە بەكارهێنانى ڕاناوەكانى من‌و ئێمە بپارێزێت چونكە بەربەست لە نێوان خۆى‌و لایەنى یاخود لایەنەكانى بەرامبەردا دروست دەكات و وێنەیەك دەخاتە ڕوو كە تەنها ڕاى خۆت بەلاوە شتە و زۆر بایەخ بە ڕاى بەرامبەر نادات‌و دەشتەوێت ئەم رایەى خۆت بسەپێنیت، خوداى گەورە لە ڕەچاوكردنى ئەم جێكەوتەوە هەمیشە جەختى لەوە كردۆتەوە كە پێغەمبەرانى خودا مرۆڤێكن وەك هەر مرۆڤێكى دیكە, تەنها ئەوەیە خودا پەیامى خۆی بۆیان ڕەوانە دەكات‌و لە پێگەى خۆ بەبەرز گرتنیشەوە نەهاتوون  بیروباوەڕى خۆیان بەسەر خەڵكدا بسەپێنن, یاخود بە چاوى نزم سەیریان بكەن.


پرس: 
1ـ بۆچى پێویستە پەنا بەرینە بەر گفتوگۆ و بە ڕێبازى سروشتى ناكۆكى و كێشەكانى دابنێین؟
2ـ بڕوابوونى كەسێك بە گفتوگۆ چ كاریگەرییەك دەكاتە سەر بیركردنەوە و ڕەفتارى ؟ 

گفتوگۆ : 
ئایا بڕوابوون بە گفتوگۆ كردن لەگەلأ بەرامبەرەكاندا یەكسانە بە بەرگرى لە خۆ نەكردن كاتێك هێرش دەكرێتە سەر گەل و وڵات ؟
