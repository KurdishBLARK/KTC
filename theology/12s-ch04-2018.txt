
بەشی دووەم
ئیسلام و بەڕێوەبردنى ژیان

وانەی چوارەم
دادپەروەرى و عەدالەتخوازى

دادپەروەرى‌و ڕزگار بوون لە زوڵم‌و زۆر خەونى لە مێژینەى كۆمەڵەكانى مرۆڤایەتى بووە، ئیسلامیش بایەخێكى زۆرى پێداوە.
دادپەروەى بنەڕەتترین‌و باڵاترین بەهاى ئیسلامە هەر بۆیەش لە قورئان‌و فەرمودەدا بە جۆرەها شێوە جەختى لێ كراوەتەوەو بانگەشە لە باوەڕداران دەكرێت، بۆ دەست گرتن بەم بەها مەزنەو پیادەكردنى لە ژیانى تاكەكەسی‌و كۆمەڵایەتى‌و سیاسی‌و ئابورى‌و نێونەتەوەییدا.
واتاى دادپەروەرى: 
     دادپەروەرى بە گوێرەى گۆشە نیگا فیكرییەكان‌و ڕێبازە فەلسەفى‌و فەرهەنگەكان پێناسە جیاوازى بۆ كراوە، یەكێك لە پێناسە باوەكان بریتییە لە :((إعگا‌و كل ژی حق حقه)) واتە: هەموو خاوەن مافێ مافی خۆى پێ بدرێت، لە بەر ڕۆشنایی هەموو ئەو پێناسانەو بە شێوەیەكى گشتى دەتوانین بڵێین: دادپەروەرى ئەو دۆخەیە كە مرۆڤەكان هەست ناكەن ستەمیان لێ دەكرێت‌و لە مافەكانیان بێبەش دەكرێن.
بایەخى دادپەروەرى لە ئیسلامدا:
    ئیسلام بایەخێكى یەكجار زۆرى بە دادپەروەرى داوە، بە جۆرێك كە لە ڕوانگەى ئیسلامەوە مەبەست لە ڕەوانەكردن‌و ناردنى سەرجەم پێغەمبەران‌و كتێبە ئاسمانییەكان بە درێژایی مێژوى مرۆڤایەتى لەلایەن خوداوە بۆ مرۆڤ‌و سەر زەوى، بۆ چەسپاندنى پایەكانى دادپەروەرى‌و خوڵقاندنى دۆخێك بووە، كە مرۆڤەكان بتوانن لە نێو خۆیاندا دادپەروەرى بەرپا بكەن‌و زوڵم‌و زۆر نەمێنێت، هەر وەك خوداى گەورە دەفەرموێت:
[          ••   ... ] الحدید/ 25.
واتە: بەڕاستى ئێمە پێغەمبەرانى خۆمان بە بەڵگەو نیشانەى ڕونەوە ڕەوان كردون‌و پەڕتوك‌و تەرازوومان لە گەڵیان ناردە خوارەوە (لەبەرچى؟) بۆ ئەوەى خەڵكى خۆیان لە نێو خۆیاندا  دادپەروەرى بەرپا بكەن. پێغەمبەریش (دخ)  دەفەرموێت :((عدل ساعە خیر من عبادە ستین سنە )). 
واتە: دادپەروەرى ساتێك لە شەست سالأ خوداپەرستى باشترە.


دادپەروەرى فەرمانى خودایە بۆ بەندەكان:
     دەبێت هەموو باوەڕدارێك بزانێت دەست گرتن بە دادپەروەرى و هەوڵدان بۆ پیادەكردنى‌و بانگەشە بۆ كردنى كارێكى ئارەزومەندانە نییە، بەڵكو سەبارەت بەو ئەركێكى خوداییە، چونكە  خوداى گەورە فەرمان بە دادپەروەرى دەكات‌و دەبێت باوەڕداریش فەرمانى پێ بكات، هەر وەك دەفەرموێت:[ •     ... ] (النحل 90).
واتە: بەڕاستى خوداى گەورە فەرمان بە دادپەروەرى‌و چاكە دەكات.
     هەر بۆیە نابێت هیچ شتێك‌و لە هیچ بارودۆخێكدا وا لە مرۆڤ بكات ئەم ئەركەى سەرشانى،  واتە رەفتار كردن بە گوێرەى بەهاى دادپەروەرى فەرامۆش بكات، هەروەك خوداى گەورە دەفەرموێت:[ •          ] المائدە/8. واتە: ڕقتان بەرامبەر دەستەو كەسانێك واتان لێ نەكات دادپەروەر نەبن‌و بە دادپەروەرى‌و ویژدانەوە ڕەفتار ‌و مامەڵەیان لەگەلأ بكەن.

هەمە لایەنە بوونى دادپەروەرى لە ئیسلامدا:
     دادپەروەرى لە ئیسلامدا تەنها تایبەت بە بوارێكى دیاریكراوى ژیان نیە، بەڵكو هەموو كایە‌و بوارەكانى ژیانى گشتى‌و ساتەكانى ژیانى تاكە كەسى دەگرێتەوە، مرۆڤ دەبێت لە ناو خێزان‌و كەس‌و كارو هاوڕێیان‌و دەوروبەریدا دادپەروەر بێت، هەروەها دادپەروەرى لە بوارى سیاسی‌و دادوەرىو ئابورى‌و كۆمەڵایەتیدا داواكراوەو پێویستە ڕەنگ بداتەوە، دامو دەزگاكانى لەسەر بناغەى ئەوو بە گوێرەى پێوەرەكانى دابمەزرێنن‌و ژیانى گشتى ئاڕاستە بكەن، بۆ ئەوەى كۆمەڵێك بێتە ئاراوە، هەموو كەس تێیدا ڕێز لە ماف‌و ئازادییەكان بگرێت‌و كەس لە ستەم‌و ناهەقی‌و دەست درێژى نەترسێت، ئەگەر شتێكى لەو جۆرەش ڕویدا لە ڕێی بوونى دەسەڵاتێكى دادوەرى بێلایەن‌و پاك‌و ئازادەوە مافی ماف خوراو بسێنرێتەوەو سنور بۆ خراپەو تاوان دابنرێت، لە خواریشەوە بە كورتى باسی بوارەكانى دەكەین:

یەكەم - لە بوارى سیاسى دا:
دادپەروەرى سیاسی یەكێك لە گرنگترین جۆرەكانى دادپەروەرییەو ئیسلامیش فەرمانى پێ كردووە، چونكە فەرمانى:[ •    ...]هەموو بوارەكان دەگرێتەوە لە ڕوانگەى ئیسلامەوە فەرمانڕەواكان بە گوێرەى ڕێكەوتن (عقد)ێك‌و لە ڕێی هەڵبژاردنەوە دەسەلات وەردەگرن، ناوەرۆكى بنەڕەتى ئەو ڕێكەوتنەش ـــ كە سەرجەم كۆمەڵ بۆ چۆنیەتى حوكم كردنى فەرمانڕەواكان بەرجەستە دەكات ـــ پیادەكردنى دادپەروەرى ڕێزگرتنە لەو ماف‌و ئازادى، كەواتە  ئامانجى دەسەڵات لە ڕوانگەى ئیسلامەوە بە پلەى یەكەم چەسپاندنى دادپەروەرییە  ئینجا ئاسایش‌و ئەركەكانى دیكە. 
هەر ئەم تێگەیشـــتنەش واى لە زانایەكى وەك (إبن تیمیە) كردووە كە بڵێت:((خودا یارمەتى فەرمانڕەوایەتیەكى دادپەروەر دەدات با خودا نەناسیش بێت، بەڵام یارمەتى فەرمانڕەوایەكى ستەمكار نادات با موسوڵمانیش بێت)). ئەوى لێرەشدا گرنگە بیزانین ئەوەیە كە دەبێت سیستەمەكە سەرابەرى لەسەر بناغەى دادپەروەرى دابڕێژرێت‌و سیستمى دادپەروەرمان هەبێت نەك تەنها فەرمانڕەواى دادپەروەر.

دووەم - لە بوارى ئابوریدا:
     لە بوارى ئابوریشدا ئیسلام بە گشتى هەمووو مالأ خواردنێكى بە ناهەق  قەدەغە‌و حەرام كردووە، هەروەك دەفەرموێت:[     ] البقرە /188.
واتە: ماڵتان لە ناو یەكدیدا بە ناهەق مەخۆن. هەموو ئەو كارو ڕەفتارو شێوازانەشى  قەدەغە كردووەو كە ناعەدالەتیان لێدەكەوێتەوە، هەڵبەت گرنگە لێرەدا ماڵى یەكدی خواردن تەنها لەسەر ئاستى پەیوەندى تاكەكان سەیر نەكەین، بەڵكو بیبەینە ئاستى كۆمەڵ و دەوڵەتیشەوە، چونكە ئەگەر كۆمەڵ و دەوڵەت لانى كەمى مافێكى ئابڕومەندانە بۆ هەموو كەس‌و خێزانێك دابین نەكات، ئەوا ناعەدالەتى دەكەن بەناهەق بەشی ئەویان خواردووە، چونكە هەروەك پێغەمبەر(دخ)  دەفەرموێت :((خودا ئەوەندەى بەسەر دەوڵەمەندەكاندا كردووە بە ئەرك كە هیچ كەس هەژار نەمێنێت)).پێشەوا (عەلى كوڕى ئەبو تالب) یش دەفەرموێت :((لە پالأ هەموو ماڵێكى بە ناهەق كۆكراوەدا  كۆمەڵێك مافى خوراو هەن)) .لە پۆلى یازدەشدا باسی ئەوەمان كرد كە ئەركى كۆمەڵ‌و دەوڵەتە لانى كەمى ژیان بۆ هەموو كەس‌و  هاوڵاتییەك دابین بكەن.

سێیەم - دادپەروەرى دادوەر:
ئەركى بنەڕەتى دادگاو دادوەر چەسپاندنى دادپەروەرییە لە ڕێی پیادەكردنێكى بێ خەوشی یاسا‌و ڕەچاوكردنى هەموو ئەو ڕێ‌و شوێنانەى پەیوەندییان بەم پرسەوە هەیە، بۆ ئەوەى دادپەروەرى دادوەری‌و یاسایی بێتە دى، دەبێت هاوڵاتیان لە بەردەم یاسادا یەكسان بن‌و  دادگاش سەربەخۆ‌و بێلایەن بێت‌و دور بێت لە هەموو دەستێوەردانێكى دەرەكى‌و یاسایەكى دادپەروەریش باڵادەست بێت.
خودا داوا لە موسوڵمانان دەكات كە لە مەسەلەى شایەتى داندا هەستیار و ئاگایان لە خۆیان بێت‌و هیچ شتێكی وایان لێ نەكات  شایەتى ناهەق بدەن، چونكە شایەتى ناهەق لە ئیسلامدا  بە یەكێك لە گوناهە گەورەكان لە قەڵەم دراوە، هەروەك دەفەرموێت:[                                  •       ] النسا‌و / 135.واتە: ئەى باوەڕداران لەوانە بن كە دادپەروەرى بەرپا دەكەن‌و ئیشی پێ دەكەن‌و بۆ خودا شایەتى دەدەن، با شایەتیدانەكە لەسەر خۆیان  یاخود دایك‌و باوك‌و خزم‌و نزیكەكانتان بێت، ئەگەر كەسێك لەوانە هەژاریش بێت یاخود دەوڵەمەند، ئەوا رەزامەندى خودا لەوان لەپێشترە، نەكەن بە هۆى هەوا و هەوەسەوە لە دادپەروەرى لابدەن، جا ئەگەر شایەتییەكى ناهەق بدەن یاخود خۆتانى لێ بدزنەوە، ئەوا چاك بزانن كە خودا ئاگادارە بە كارو كردەوەكانتان. ئیسلام لەم ڕووەوە چەندین دەستەبەرى(چمانات)ى بۆ هێنانە دى دادپەروەرى داناوە كە لە ساڵى ڕابردوودا قوتابیان وەریان گرتووە  لەوانەش:
1-كەسێك لافى مافێ بەسەر یەكێكى دیكەوە لێبدات دەبێت شایەت‌و بەڵگە بێنێت‌و بیسەلمێنێت.
2-كەس بە هۆى تاوانى كەسی دیكەوە سزا نادرێت.
3-زۆر لێكردن لە وەرگرتنى دانپیاناندا قەدەغەیە.
4-بێ لایەنى‌و سەربەخۆیی دادگا.
5-یەكسانى لەبەر دەم یاسادا.










پرس:
– بۆچی دادپەروەرى لە ئیسلامدا تەنها تایبەت بە بوارێكى دیاریكراوى ژیان نییە؟

گفتوگۆ:
      - دادپەروەى بنەڕەتترین‌و باڵاترین بەهاى ئیسلامە.
      لە باسێكی كورت ئەم دەستەواژەیە شی بكەوە.
      - خودا یارمەتى فەرمانڕوایەتیەكى دادپەروەر دەدات با خودا نەناسیش بێت.
      لە باسێكی كورت ئەم دەستەواژەیە شی بكەوە.
