
وانەی حەوتەم

دژایەتى كردنى زوڵــم ‌و ســــتەم

ئەگەر ئیسلام بەو جۆرەى كە لە بابەتى پێشودا ئاماژەى پێكرا، جەخت بكاتەوە لەسەر دادپەروەرى‌و پیادە كردنى لە ژیاندا، ڕوونە بە هەمان شێوە‌و زیاتر ستەم و ستەمكارى  لە هەموو بەرگ‌و ئاست‌و بوارێكدا ڕەتدەكاتەوە.
بەم جۆرەش یەكێك لە خەسڵەتە بنەڕەتییەكانى مرۆڤى باوەڕدار‌و موسوڵمانیش دەبێت ڕەتكردنەوەى ستەم‌و خۆ لێدورگرتنى‌و دژ وەستانەوەى بێت.
واتاى ستەم :
ستەم لەڕوى زمانەوە بە سنور شكاندن‌و دانانى شتێكە لە شوێنێكدا هى خۆى نەبێت، بە گشتى ستەم واتە ناهەقی‌و دەست درێژى بۆ سەر ماف‌و ئازادى‌و كەرامەتى كەسانى دیكە‌و دژى دادپەروەرییە.
قەدەغە كردنى ستەم لە هەموو شتێكدا و بۆ هەموو كەسێك:
لە قورئاندا چەندین ئایەت ڕاستەوخۆ هەن كە ستەم قەدەغە دەكەن، هەموو ئەو ئایەتانەى دیكەیش كە فەرمان بە دادپەروەرى دەكەن، دیسانەوە داواى كۆتایی هاتن بە ستەم‌و ستەمكارى دەكەن.   
خوداى گەورە لە فەرمودەیەكى قودسیدا ڕوو دەكاتە بەندەكانى‌و دەفەرموێت:((یا عبادی إنی حرمت الڤُّلم على نفسی، وجعلته بینكم محرماً، فلا تڤالموا )). رواه مسلم.
واتە: ئەى بەندەكانم بەڕاستى من ستەمم لەسەر خۆم قەدەغە كردووە، هەروەها لە نێوان ئێوەشدا حەرامم كردووە  لەبەر ئەوە ستەم لە یەكدى مەكەن.
لە ئیسلامدا ستەم  دەرهەق بە ژن‌و پیا‌و‌و گەورە‌و بچوك‌و ناسیاو‌و نەناسیاو‌و باوەڕدارو بێ باوەڕ‌و تەنانەت گیانلەبەرانى دیكەیش  ڕەوا نەبینراوە.
خوداى گەورە لە چەندین ئایەتدا ڕونى كردۆتەوە كە لە دواڕۆژدا بەقەدەر گەردێك ستەم لە هیچ بەندەیەكى خۆى ناكات، لەم دنیایەشدا بەم جاڕدانە هەر ستەمێك بە ناوى ئیسلام‌و خوداوە ئەنجام بدرێت - كە بە داخەوە ئەم جۆرە ستەمە لە مێژوو ئێستاشدا كەم نەبووە - خوداى گەورە‌و ئیسلام لێى بێ بەرییەو هیچ موسوڵمانێكیش لەبەر موسوڵمان بوونى حەسانەى ئەوەى نییە كە لەم دنیایە خەڵك لەسەر خراپەو ستەمكارییەكانى لێی بپرسێتەوەو لەو دنیاش خوداى گەورە سزاى بدات‌و لە بەزەیی خۆى بێ بەشى بكات.

ستەم سەرچاوەى تیاچوونە:
یەكێك لە یاساكانى خوداى گەورە لەم بونەدا تیاچوونى نەتەوەو شارستانیەتەكانە بەهۆى  ستەم و زۆردارییەوە، چەندین ئایەت لە قورئاندا ڕاستیى ئەم یاسایەمان  بۆ دەسەلمێنن  هەروەك خوداى گەورە دەفەرموێت:[         ] یونس /13.
واتە:چەندین نەتەوەو دەستەو تاقممان لە مێژوداو لە پێش ئێوەدا بە هۆى ستەمكردنیانەوە  لەناو برد. هەروەها دەفەرموێت: [          ] الانعام /47.
واتە: ئایە جگە لە دەستەو گروپی ستەمكاران كەسی دیكە تیادەچن، لێرەشەوە  لەسەر زارى هەندێك لە زانایانى موسوڵمان گێڕدراوەتەوە  كە گوتویانە:(( إنَ الله یُقیم الدولە العادلە وإن كانت كافرە، ولا یقیم الڤالمە وإن كانت مسلمە، والدنیا تدوم مع العدل والكفر ولا تدوم مع الڤلم والاسلام)).
واتە: خوداى گەورە دەوڵەتى دادپەروەرى بێ باوەڕ بەرپا دەكات‌و دەیهێڵێتەوە‌و دەوڵەتى ستەمكار بەرپا ناكات‌و نایهێڵێتەوە با موسوڵمانیش بێت،و دنیا لەگەلأ دادپەروەرى و خوانەناسیدا  بەردەوام دەبێت بەڵام لەگەلأ ستەم و ئیسلامدا  بەردەوام نابێت.

پرس:
- ئیسلام چۆن دەڕوانێتە ستەم  كردن لە  ژن‌و پیا‌و‌و گەورە‌و بچوك‌و ناسیاو‌و نەناسیاو‌و باوەڕدارو بێ باوەڕ‌و تەنانەت گیانلەبەرانى دیكەیش ؟


