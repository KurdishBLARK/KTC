
وانەی بیست و شەشەم

رێ و رەسمی پرسە

پرسە: واتە سەرەخۆشی لە خانەوادە و كەسی نزیكی مردو، هاندانیان بۆ ئارامگرتن هەروەها رازی بوون بە ویست و قەدەری خودا.

چەند شێوازێكی سەرە خۆشی و پرسە:
هەر وشەیەك یان دەستەواژەیەك، بەسەر هاتەكە لەسەر دەوروبەر ئاسان بكات و ببێتە مایەی لە بیركردن و دڵدانەوەیان. لەو بێژانەش، وەك پێغەمبەر (د.خ) فەرمویەتی: ((إن للهِ ماأخژَ، وله ما أعگى، وكل شی‌وٍ عنده بأجلٍ مسمّى، فَلتصبر و لتحتَسِب)) بوخاری ریوایەتی كردووە.
واتە: هەموو شتێك وەرگرتنەوە و بەخشینی هەر هی خودایە و بەدەست خۆیەتی، هەموو شتێكیش ماوەی دیاریكراوە. كەواتە ئارام بگرن و چاوەرێی پاداشت بن، هەروەها ئەم بێژانەش لە پرسەدا دەوترێن: ((اعڤمَ الله اجركم وأحسن عزا‌وكم وغفر لِمَیِّتكم)). واتە: خودا پاداشتی گەورەتان بداتەوە و باشترین دڵدانەوەتان بكات و لە مردوەكەشتان خۆشبێت.

رەوایەتیی پرسە و سەرە خۆشیكردن:
كارێكی پەسەندە، چەندین فەرمودە لەو بارەیەوە هاتووە، وەك: ((مَن عزى مصاباً فله مپل أجره)). واتە: هەركەس سەرە خۆشی لە خاوەن مردویەك بكات، وەك ئەو خاوەنی پاداشتە. پرسە لە پیاو و ژن و منداڵیش دەكرێت.
سەرە خۆشیكردن دوای ناشتنی مردو تەنها سێ رۆژە. مەگەر كەسانێك لە دوورەوە بێن یان بێئاگابن،  كە دەكرێت دوای ئەو سێ رۆژەش سەرەخۆشی بكەن.
خۆراك بردن بۆ خاوەن مردو
بە كارێكی پەسەند دانراوە خۆراك ئامادەبكرێت بۆ خاوەن مردو، لەلایەن كەس و كارو دراوسێیانەوە، وەك پێغەمبەرمان لە كۆچی دوایی جەعفەری ئامۆزایدا فەرمانی كرد: خۆراك بۆ خێزانی جەعفەر دروست بكەن چونكە ئێستا ئەوان لە رەوشێكی ئاساییدانین. (احمد و ترمزی وحاكم ریوایەتیان كردووە).
بەم پێیە ناپەسەندە خانەوادەی كۆچكردو خۆراك ئامادەبكەن، بەڵكو خزم و دراوسێ میوان ورێبوارەكان تێر دەكەن.
ئەو داب و نەریتانەی لە پرسەدا پەسەند نین
1-	پۆشینی پۆشاكی رەش و نیشانەی ماتەمینی.
2-	ریش نەتاشینی هەندێك لە خزم و دۆستانی مردوو، وەك  نیشانەی ماتەمینی.
3-	بە فیڕۆدانی سامانێكی زۆر لە ئامادەكردنی خۆراكی زیادە، بەمەبەستی فیزكردن و ناوبانگ و خۆهڵكێشان.
4-	ماتەمینی لە دوای هەفتەو چلە و یادی ساڵانەی مردودا.
5-	درێژەدان بە ماتەمین لە سەروی سێ (3) رۆژەوە.



گفتوگۆ
1-	واتای پرسە چییە؟
2-	پرسە و ماتەمینی لە ئیسلامدا چەند رۆژە؟
3-	لەسەر كێ پێویستە خۆراك ئامادەبكات بۆ خاوەن مردو؟
4-	لە پرسەدا چۆن وبەچ دەستەواژەیەك سەرە خۆشی دەكرێت؟
5-	ئەم بۆشاییانە پڕ بكەوە:
سەرە خۆشی دەكرێت لە پیاوان و ........ و .........، وئامادەكردنی خۆراكی پرسە لە لایەن ......... كارێكی نا پەسەندە.
6-	هەندێك لەو نەریتە نامۆ و ناپەسەندانە بڵێ لە پرسەدا باون؟
