

وانەی چواردەیەم
ڕێسـا گشــتییەكانى یاســادانانى  ئیســلامى
لــە مـەســـــەلـە ئابــوریەكانــدا

كۆمەڵێك ڕێسا هەن كە دەبێت لە كاتى یاسادانان(تشریع)ى ئیسلامیدا بۆ ئاڕاستە كردنى چالاكییە ئابورییەكان ڕەچاو بكرێن‌و لە بنەڕەتیشدا ڕێساى گشتین بۆ بوارەكانى دیكەی یاسا دانانیش، بەشێك لەو ڕێسایانەش بریتین لەم خاڵانەى خوارەوە:
1- كاروبارەكان بە مەبەستەكانى پشتیانەوە دەپێورێن(الأمور بمقاصدها):واتە هەموو كاروكردەوەیەك بەو مەبەست‌و نیازەى خاوەنەكەى دەپێورێت، كە دەیەوێت پێی بگات‌و لە پشت كارو هەنگاوەكانیەوەیەتى، جا بەرەنجام‌و مەبەستەكان باش بن یان خراپ.
2-ئاسانكارى‌و هەڵگرتنى تەنگەتاوى (المشقە تجلب التیسیر): واتە حوكمە شەرعیەكان‌و دەقە یاساییەكانى سەرچاوگرتوو لە ئەوان، بە جۆرێك بن، مرۆڤ بتوانێت بێ ناڕەحەتى‌و بارى شانگرانبوون‌و تەنگەتاو بوونێكی زۆر، ئەنجامیان بدات‌و پێیانەوە پابەند بێت.
3-زیان لادەبرێت (الچرر یزال): واتە دەبێت یاساو ڕێسا دانراوەكان،  لە بەرژەوەندى خەڵكدا بن  لە دنیاو لە دوا ڕۆژدا‌و هەموو ئەو شتانەیان لێ دور بخاتەوە كە زیانیان لێدەدات‌و ئازاریان دەدات، بەڵام زیان بە زیان لانابرێت. 
4-دڵنیایی بە گومان لاناچێت(لا یزول الیقین بالشك): بە گوێرەى ئەم ڕێسایەش بنەڕەت لە مرۆڤدا  بێ تاوانییە‌و لە شتەكانیشدا ڕەوا بوونە(مباح).
5-داب ونەریت داوەریكەرە (العادە محكمە) : واتە ئەو شتانەى خەڵك لە سەرى ڕاهاتوون‌و داب‌و نەریت لە نێوانیاندا لە كات‌و شوێنێكى دیاریكراودا بە گوێرەى ئەوە دەڕوات، لە مەسەلە گەلێكدا دەقێكى ئیسلامى لە بارەیەوە نەهاتووە، وەرگیراوەو ئیشى پێ دەكرێت، وەك پێوەرێك لە بوارى كاروبارە ئابوریەكاندا، بە مەرجێك نەریتەكە بڵاو بێت‌و پێچەوانەى ئەو مەرجانەش نەبووبن  دوولایەنى گرێبەستێك لە سەرى ڕێككەوتوون.
بایەخى ئەم رێسایانەى سەرەوە لەوەدا دەردەكەوێت كە سەرچاوەى رێكخستنى پەیوەندى گرێ بەست‌و مامەڵە و ڕێ و شوێنەكان لە سیستمى بانكدارى ئیسلامیدا پێكدەهێنن.

پرس:
- ئەو ڕێسایانە چین كە سەرچاوەى ڕێكخستنى پەیوەندى گرێ بەست‌و مامەڵە و ڕێ‌و شوێنەكان لە سیستمى بانكدارى ئیسلامیدا پێكدەهێنن؟


بەشی چوارەم
ئاینناسى
(ئاینى ئێزیدى) 
