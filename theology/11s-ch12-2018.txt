

وانەی دوازدەیەم
3 - مافى یەكسانى :
بنەماى یەكسانى بنەمایەكى بنەڕەتى ئاینە ئاسمانیەكان‌و بیرۆكەى مافەكانى مرۆڤیشە، ئاینە ئاسمانیەكان جاڕى ئەوەیان دا كە بەندەكان لەبەردەم خودادا یەكسانن، ئیسلام لە كەرامەت و مافەكاندا یەكسانى لە نێوان خەڵكیدا بڕیاری داوە و هەر هەڵاواردنێك لە نێوان مرۆڤەكاندا  لەسەر بناغەى رەنگ‌و نەژاد‌و رەگەز‌و زمان رەتدەكاتەوە، مرۆڤایەتى بە گشتى لە روانگەى ئیسلامەوە یەك بنەڕەتى هەیە و لە یەك دایك و باوكەوە پەیدا بووە، هەروەك قورئان دەفەرموێت:(( هُۆ الَّژِی خَڵقَكُم مِّن نَّفْسٍ ۆاحِدَەٍ)) (الاعراف189) واتە: ئەو خودایەى ئێوەى لە یەك (نفس) و بنەڕەتەوە بەدیهێناوە :(( ێا أَیُّهَا النَّاسُ إِنَّا خَڵقْنَاكُم مِّن ژَكَرٍ ۆأُنپَى ۆجَعَلْنَاكُمْ شُعُوبًا ۆقَبَائِڵ لِتَعَارَفُوا إِنَّ أَكْرَمَكُمْ عِندَ اللَّهِ أَتْقَاكُمْ إِنَّ اللَّهَ عَلِیمٌ خَبِیرٌ)) (الحجرات13). واتە: ئەى خەڵكینە ئێمە ئێوەمان لە نێر‌و مێیەك بەدیهێناوە، وە كردومانن بە هۆز و گروپ‌و گەلى جیاواز بۆ ئەوەى یەكدى بناسن وە بە میهرەبانى مامەڵە لەگەلأ یەكدى بكەن. بە راستیش بەرێزترینتان لاى خودا (بۆ ئەو دونیا) ئەوەتانە كە زۆرتر خۆپارێز و چاكەكار بووە.
رووى ئایەتەكە لە هەموو خەڵكییە(ێا أَیُّهَا النَّاسُ) نەك تەنها باوەڕداران‌و جەخت لەسەر یەكبوونى بنەڕەتى سەرجەم  مرۆڤایەتى دەكاتەوە. پێغەمبەر (دخ) لە چەندین فەرموودەى خۆیدا گرنگى بنەماى یەكسانیمان بۆ ڕوون دەكاتەوە. 
    هەروەك دەفەرموێت:((أیها الناس  ان ربّكم واحد، وان أباكم واحد، كلكم ڵادم  و ێدم من تراب، ان أكرمكم عند الله أتقاكم، لا فچل لعربی على أعجمی ولا لأَعجمی على عربی، ولا  لأسود على أحمر ولا  لأحمر على أسود إلاّ بالتّقوى، اللّهم هل بلغت اللّهم فاشهد ، ألا فلیبلغ الشاهد منكم الغائب)). واتە: ئەى خەڵكینە (هەموو خەڵكى بەبێ جیاوازى ئاین‌و ڕەگەزو  ڕەنگ‌و زمان) بە ڕاستى پەروەردگارتان یەكە، و باوكتان یەكە، هەمووتان لە ئادەمن‌و ئادەمیش لە خۆڵە، بەڕێزترینتان لاى خودا خۆپارێزترین‌و چاكەكارترینتانە، با بزانن عەرەب رێزى نییە بەسەر غەیرى عەرەبدا، غەیرى عەرەب ڕێزى نییە بەسەر عەرەبدا، ڕەشپێست ڕێزى نییە بەسەر سوور پێستدا، سوورپێستیش ڕێزى نییە بەسەر ڕەش پێسدا، بە خۆپارێزى‌و چاكەكارى نەبێت، خوداوەندە  ئەوە من پەیامەكەى تۆم گەیاند و تۆش شاهید بە لەسەرى،  با ئەوەتان لێرەیەو ئامادەیەو ئەم پەیامەى بیست، بیگەیەنێت بەوانەى نەیانبیستووە و  لێرە نین. 
   لەبەر ئەوە لە ئیسلامدا مرۆڤى پلە یەك و پلە دوو نییە، هەموو مرۆڤێك بەدیهێنراوى خوداى گەورەیە و بەو هەناسەیە زیندووە كە خوداى گەورە پێى بەخشیووە و كەرامەتى مرۆڤى هەیە. ڕێز و پلە و پایەش بە ڕەچەڵەك و بنەچە و نەتەوە و ڕەنگ و زمان و هۆز و بنەماڵە نییە، بەڵكو بە شتێكە كە لەبەر دەستى هەموواندایە و هەر مرۆڤێكیش دەتوانێت سوودى لێ وەربگرێت ‌و پەیوەندى بە ئیرادەى خۆیەوە هەیە كە ئەویش تەقوا و چاكەكارییە .
هەژار و دەوڵەمەندێك سپى پێست‌و رەش پێستێك، كورد و عەرەب و هەر نەتەوەیەكى دیكە، لەبەردەم یاساى خودادا یەكسانن، پێویستە ئەم هەست بە یەكسانى كردنەش لە ناخى هەر یەكەماندا بە قوڵى بچەسپێت.
جۆرەكانى یەكسانى
بنەماى یەكسانى كۆمەڵێك لقى لێ دەبێتەوە و چەند جۆرێكى هەیە  بەم جۆرانەى خوارەوە :

أ- یەكسانى لەبەر دەم شەرع و یاسادا :
ئیسلام پێشەنگ بووە لە بڕیاردانى مافى یەكسانى لە بەر دەم شەرع‌و یاسادا ، خەڵكى هەموویان لە پەیوەندى بە ماف و ئەركەكانەوە مامەڵەیەكى یەكسانیان لەگەڵدا دەكرێت و لە بەردەم هەمان دادگا‌و یاسادا دادوەرییان لەگەڵدا دەكرێت, لە پیادەكردنى حوكمە شەرعى‌و یاساییەكاندا كەس هەڵاناوبردرێت و جیا ناكرێتەوە .
هیچ كەسیش بێ بوونى بیانویەكى شەرعى و یاسایی كە یاسا خۆى دیارى دەكات لە پیادەكردنى یاسا نابوردرێت، لەبەر ئەوە چینایەتى و دەستەگەرایی و تایەفەگەرى و رەگەز پەرستى لە ئیسلامدا بوونیان نییە و شوێنیان نابێتەوە . 
پێغەمبەریش(دخ) لە فەرموودەیەكدا جیاوازى كردن لەنێوان هەژارو دەوڵەمەندەكاندا لەكاتى پیادەكردنى یاسا بە سەرچاوەى تیاچوون‌و كارەساتى نەتەوەو شارستانیەتەكان دەزانێت‌و دەفەرموێت:((انّما اهلك الژین قبلكم  انّهم كانوا اژا سرق فیهم الشریف تركوه و اژا سرق فیهم  الچعیف أقاموا علیه الحد، وأیْمُ الله لو انّ فاگمە بنت محمد سرقت لقگعتُ یدها)).واتە: خەڵكانى پێش ئێوە  بەوە تیاچوون كە هەركاتێك پیاوماقول و نەجیب زادەیەك دزى بكردایە وازیان لێ دەهێنا، وە كاتێك هەژارو بێ دەستەڵاتێك دزى بكردایە  یاسایان بەسەردا جێ بەجێ دەكرد، بەڵام با ئێوە بزانن سوێند بەخودا ئەگەر فاتیمەى كچى موحەممەد دزى بكات ئەوا یاساى بەسەردا جێ بەجێ دەكەم. 
لاپەڕە گەشەكانى مێژوى ئیسلامیش پڕە لەو نمونانەى یەكسانى مرۆڤەكان لەبەر دەمى یاسادا دەخەنە ڕوو، بۆ نمونە پێشەواى چوارەمى موسوڵمانان (عەلی كوڕی ئەبی تالیب) جولەكەیەك سكاڵاى لە دادگا لەسەر تۆمار دەكات و بەوە تاوانبارى كردووە كە زرێكەى لێ بردووە ، ئەویش لەگەڵیدا دەچێتە بەردەم دادگا و ڕازیش نابێت دادوەر هیچ مامەڵەیەكى لەگەڵدا بكات لە بەرامبەرەكەى جیاى بكاتەوە، لە سۆنگەى ئەو قەناعەتەى  بە دادپەروەرى ئیسلام و یەكسانى هەمووان لەبەردەم دادگا هەیبووە.
ئەمەش ئەوە دەگەیەنێت كە لە ڕوانگەى ئیسلامەوە فەرمانڕەوا و هاوڵاتى وەك یەك یاسایان بەسەردا پیادە دەكرێت و هیچ كەسێك و بە هیچ پاساوێك لەسەرو شەرع و یاساوە نییە.


ب - یەكسانى لەبەر دەم دادگادا:
ئەگەر یەكسانى مانایەكى دادپەروەرى بێت، و دادپەروەریش مەبەستى هەرە باڵاى ئیسلام بێت، ئەوا یەكسانى سەرجەم هاوڵاتیان لەبەردەم دادگادا بەرەنجامێكى سروشتى بنەماى یەكسانیانە لە بەردەم شەرع و یاسادا. ئەم بنەمایەش ئەوە دەگەیەنێت كە سەرجەم هاوڵاتیان دەبێت مل كەچى دادگا بن‌و كەس نابێت لەم ڕوەوە مافى تایبەتى هەبێت‌و لەم ڕێسا گشتییە جیا بكرێتەوە، لە جۆرى لێكۆڵینەوە لە تاوان‌و دەستەبەرییە یاساییەكان‌و لە سەپا سزاشدا دەبێت هەمووان یەكسان بن، لە وتەى پێشەوا( عومەرى كوڕى خەتتاب)یشدا(رخ)كە بۆ دادوەرى ئەبو موساى ئەشعەرى ناردووە  هاتووە:((ێسِ بین الناس فی مجلسك وۆجهك حَتَّى لا یگمَعَ شریفٌ فی حَیْفك ولا ێخافَ چعیفٌ من جَورك)). واتە: لە دادگادا  لە كۆڕ و دادپەروەرى و جۆرى سەیر كردنتدا بە یەكسانى مامەڵە لەگەلأ خەڵكیدا بكە بۆ ئەوەى ناودار و پیاوماقوڵێك چاو نەبڕێتە بێعەدالەتیت‌و بێ دەستەڵات‌و زەبونێكیش لە دادپەروەریت نائومێد نەبێت.
دادوەر دەبێت دەرفەتى یەكسان بە لایەنەكانى كێشەیەك بدات بۆ  ئەوەى هەوڵى سەلماندنى بۆچوون و داواكانیان بدەن لەم ڕوەوە پێغەمبەر (دخ) كاتێك ( عەلى كوڕى ئەبی تالیب)ی بە دادوەر نارد بۆ یەمەن پێى فەرموو:((فاژا جلس بین یدیك خصمان فلا تقچین حتى تسمع كلام اڵاخر كما سمعت كلام  الأول)).
واتە: هەر كاتێك دووكەس سكاڵایان دژ بەیەك هەیە  لە بەر دەمتا وەستان پێش بیستنى قسەى هەردووكیان دادوەرى لە نێوانیاندا نەكەى .

ج -یەكسانى لە گرتنە دەستى پلە و پایە گشتى یەكاندا( الوڤائف العامە) .
ئیسلام لێهاتوویی و دەست پاكى و دڵسۆزى كردۆتە پێوەرى گرتنە دەستى پلە و پایە گشتییەكان ‌و ئەم مافەش مافى تایبەتى هیچ توێژ و چین و گروپێكى دیاریكراو نییە ، گرنگ ئەوەیە كەسی شیاو لە شوێنى شیاودا بێت و دادپەروەرى پیادە بكرێت ‌و خزم خزمێنە و نایەكسانى و گەندەڵى و خراپ بەكارهێنانى دەسەڵات لە ئارادا نەبێت. خودا دەفەرموێت:((... إِنَّ خَیْرَ مَنِ اسْتَأْجَرْتَ الْقَوِیُّ الْأَمِینُ)) (القصص26) قورئان لەسەر زمانى كچەكانى شوعەیب پێغەمبەر (سڵاوى خوداى لێ بێت) سەبارەت بە موسا پێغەمبەر، دەفەرموێت: باشترین كەسە بە كرێی بگریت چونكە بەتوانا و دەست پاك و سەر ڕاستە.
پێشەوا(عومەرى كوڕى خەتتاب)یش(رخ) دەربارەى هەندێك لە مەرجەكانى دیاریكردنى كاربەدەستەكانى دەوڵەت دەڵێت:((أرید رجلاً إژا كان فی القومِ ولیس أمیرهم كان كأنه أمیرهم، و إژا كان أمیرهم كان كأنه رجلٌ منهم)). واتە: من كەسێكم دەوێت بیكەم بە كاربەدەست كە پێش كار بەدەست بونی وەك كار بەدەست وابێت  و دواى كار بەدەست بوونى وەك هەر یەكێكى تر لە هاوڵاتیان وا بێت ، هەرەوها لە نامەیەكدا بۆ (سەعدى كوڕی ئەبى وەقاص )دا  نوسیویەتى:((ان الله لیس بینه و بین أحد نسب إلاّ بگاعته و الناس شریفهم و وچیعهم فی ژات الله سوا‌و)).
واتە: خودا خزمایەتى لەگەلأ كەسدا نییە، بە پەرستن‌و گوێڕایەڵى نەبێت، خەڵكى ئەشراف‌و ناودار و بێ كەس و نەناسراو لەبەردەم خودادا یەكسانن.

د - یەكسانى لە عیبادەت و ئەركە گشتییەكاندا:
ئیسلام لە ڕووى عیبادەت‌و ئەركە گشتییەكانەوە جیاوازى لە نێوان خەڵكیدا ناكات، دەوڵەمەندەكان جۆرێك خودا پەرستییان نییە و هەژارەكان جۆرێكى دیكە، یاخود پیاوان بە جۆرێك‌و ژنان بە جۆرێكى دیكە، هێندە هەیە هەندێك ئاسانكارى بۆ هەندێك كەس و توێژ كراوە بۆ چەسپاندنى داد پەروەرى  لەوانەش هەڵگرتنى زەكات و حەج لەسەر كەسانى هەژار.





پرس:
1ـ ئیسلام بە شێوەیەكى گشتى چۆن دەڕوانێتە یەكسانى نێوان مرۆڤەكان ؟
2ـ ئایا لە ئیسلامدا هیچ ڕەگەز و گەل و نەتەوەیەك ڕێزى بەسەر ئەوى دیكەدا هەیە؟ 
   ئەگەر نییە بۆ ؟
3ـ هەستكردن بە یەكسانى چ كاریگەرییەكى لەسەر مرۆڤى باوەڕدار هەیە ؟


