
وانەى سیانزەم
لێبوردەیى و چاوپۆشیكردن
ئەم دووئاكارە بەشێكن لە مامەڵە رەوشتیەكانى مرۆڤ و زانستى رەوشتیش، زانستى مامەڵە كردنەو لەكردەوەكانى مرۆڤ و ئەو ئاكارانە دەكۆڵێتەوە، كە لەگەڵ شەریعەتى ئیسلامدا كۆكن.
لێبوردەیى و چاوپۆشیكردن بەواتایەكى دیكە لەوبەها كەسیانەن لەچوار چێوەیەكى گشتیدا بەرەو ئامانجێكى دیاریكراو ئاراستە دەكرێن، هەر ئاكارێكى مرۆڤیش چوار واتاى هەیە:
1- كارى پەسندو نابەجێ.
2- توانا بەسەر یاندا.
3- ناسینیان.
4- لادان بەرەو بارى دروست یان ناپەسند.
خوداى پەروەردگار رەوشتە هەرەبەرزەكانى لە ئایەتێكدا كۆكردۆتەوە، كە دەفەرموێت: ((خُژِ العَفْۆ وأْمر بِالعرُفِ وأَعڕچْ عَنِ الجاهلین)).(الاعراف199).
بەها(بنەما) رەوشتیەكان لە مامەڵەكردن لەگەل خەڵكیدا:
ئایەتى پێشو سێ بنەماى لەخۆ گرتبوو سەبارەت مامەڵەكردن لەگەل خەڵكیدا:
1- بنەماى یەكەم: پەیرەوكردنى لێبوردەیى:
مەبەست لەم برگەیە ئاسانكارى و هێوركردنەوەیە بەبێ(ئالۆزكردن ) یان (توندڕەوى) یا (ناڕەحەتى). 
واتە: (لە ئاسانكردنێكدا قورسكردنى وەلانابێت).
       (لەنەرمى و هێوركردنەوەكەیدا بێ توندڕەوى).
       (لە چاوپۆشیەكدا تیژى و تورەیى پێوە نەلكابێت).
ئەم چوار چێوەیەش ئاكارەكانى (لێبوردەیى بەرانبەر ستەم كردن، بەخشین بەرانبەر كەسێك بێبەشى كردبێت) لەخۆدەگرێت، هەروەها ئەو رەفتارانەى لەسەر بنەماى چاوپۆشى و ئاسانكارى و نەرم نواندن بیناكرابێت.
2- بنەماى دووەم- فەرمانكردن بە چاكە:
كاتێك بەهۆى ئاسانكارى و چاوپۆشیەوە هەندێك كەس پێى لێ رادەكێشن و بەسروشتى سپڵە یان یاخیبوون هەڵدەبژێڕن، بەرانبەر لێبوردەیى كەسێك ئەوا خوداى گەورە لە رێى پێغەمبەرەوە (د.خ) پێمان رادەگەیەنێت فەرمان بكەین بەچاكە لە چوارچێوەى شەریعەتدا، واتە: نە ستەم بكەین نە ستەمیش قبوڵ بكەین.
3- بنەماى سێیەم- پشت هەڵكردن لەنەفامان:
لەوانەیە هەندێك كەسى نەزان بەگژ ئەوانەدا بچنەوە، كە فەرمانیان بەچاكە پێدەكەن و لە خراپە دووریان دەخەنەوە، وەڵامى ئەوانە نابێت بەهاوشێوەى ئەو نەفامیەى ئەوان یان جنێو پێدانیان و دەست درێژى بۆ سەریان بێت. بەڵكو پێویستى بەخۆڕاگرى و حیكمەت بە كارهێنانە، كە رەنگە ببێتە هۆى پەشیمان بوونەوەو گەڕانەوەى ئەوان و پاراستنیش بۆكەسایەتى و پێگەى خۆمان.
جا ئەگەر مرۆڤەكان پابەندبن بەو سێ بنەمایەى لەسەرەوە هاتوون، ئەوا دڵئازاردان و كینە و رق لێبونەوەیان لە نێواندا نامێنێت و ئاشتی و پێكەوە ژیان دەبێتە سیماى كۆمەڵگە كەیان.
















