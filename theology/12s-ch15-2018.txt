
وانەی پازدەیەم
ئاینی ئێزدی
پوختەیەك دەربارەى ئاینى ئێزدى
ئێزدى یەكێكە لە ئاینەكانى كوردستان و سەبارەت بە ڕەگ و ڕیشەى مێژویی ئەم ئاینە  ‌و سەرهەڵدانیشی  ڕاى جیاواز هەیە ، هەندێ لە نوسەران سەرهەڵدانى دەگەڕێننەوە بۆ سەردەمى یەزیدى كوڕى معاویە و پێیان وایە لەڕێى هەندێ ڕێبەرى سۆفیەوە  بانگەوازى بۆ كراوە و، سەرەنجام لەسەر دەستى (شیخ شمس الدین) شتى ترى تێكەلأ كراوە و بووە بە ئاینێكى جیاواز.
شارەزایانی ئاینی ئێزیدی دەربارەی ئاینەكەیان دەڵێن:
     ئاینى ئێزدى یەكێكە لە ئاینە كۆنەكانى كوردستان، سەبارەت بە میژووى سەرهەڵدان و پەیدابوونى ئەم ئاینە دەگەڕێتەوە پێش ئاینى زەردەشتى یەوە كە ڕەگ و ریشاڵى دەگەڕێتەوە بۆ ئاینى مەزدایى و میترایى كە گرنگیەكى زۆر دەدەنە خۆر (ڕۆژ) كە بڕوایان بەیەك خودایى تاك و تەنیا هەیە كەپێ  دەلێن (ئێزى، ئێزدان)كەواتە (خودا) ،هەر بەم ناوەش ناویان دەبەن بە (ئێزدى) كە واتە (خودا پەرێس).
وشەى (ئێزدى) زۆر كۆنە و لە نووسینى مسمارى دا لە سەردەمى سومەرییەكان و بابلییەكان هاتووە. بەم شێوەیە  (ئێ – زى – دى ) كە رامانەكەى گیانى پاك و پیرۆزە و ئەوانەى لسەر ڕێگاى ڕاست و دورست دەچن .
     مەلبەندى پەیدابوون و بڵاوبوونەوەى ئەم ئاینە كوردستانە، خەلكانێكى زۆر بڕوایان بە ئاینى ئێزدى هێنا بوو، پێش پەیدابوون و بڵاوبوونەوەى ئاینە ئاسمانییەكان لە ناوچەكەدا، و شوێنى پیرۆزیان دروست كردوە بۆ پەرستنى خودا و پیرۆزترین پەرستگەیان، كە پەرستگەى (لالش)ە كە دەكەوێتە كوردستانى عیراق‌و شوێنپەنجەو شوێنەوارەكانى ئاینى ئێزدى لە هەموو كوردستان تا ئێستا ماوە، ئەوەى گرنگە ئێستا ئاینێكى سەربەخویە و باوەردارانى ئەم ئاینە بە شێوەیەكى گشتى لە ڕووى نەتەوەییەوە كوردن ، مەڵبەندى بلاوبونەوەشى عیراق و سوریا و توركیا و ڕوسیا و ئەرمنستان و 
ڕەوە‌ندی بەندیش لە لوبنان و خۆرئاوا  هەنە. و ئێزدییەكان چەند مێرنشینێكى جودایان دامەزراندووە وەكو میرنشینى داسنیى و مێرنشینى ئادیان و و ئستش خاوەن میرنشینى ئێزیدخانن، ئاینى ئیزدى بڕوایەكى تەواو بەپێكەوە ژیان و تەبایى و برایەتى لە گەڵ باوەڕدارنى ئایینەكانى تر هەیە ، هەروەها ئایینى ئیزدى ڕێ بەكەسیش نادات كە لە ئایینەكى تر بێتە ناو ئاینەكەیان ، كەواتە مزگینبەر نییە ، بەڵكو داخراوە لسەر خۆى ، ئەمەش لە تێكستى پیرۆزى ئاینى دا بەراشكاوى دەردەكەوێت. هەروەها ڕێز لە بیرو باوەڕى هەموو ئاینەكان و پێغەمبەران دەگرن، چونكە ئاین ئاینى خودایە بۆ چاكسازى و خزمەتى مرۆڤایەتى هاتووە. 
سیستەمى چینایەتى لەئاینى ئێزدیدا :
     چین لە ئاینى ئێزدى دا تەخێكە لەكۆمەڵێك مرۆڤ پێك دێت، ئەركیان بەرێوەبردن و پەیرەوكردنى ڕێورەسمە ئاینییەكانە ،چین لە ئێزدیاتى دا ، نە وەكو چینەكانى ئاینى ترە، بەڵكو تایبەتمەندى خۆى هەیە، چین لە ناو ئێزدیان دا بە شێوەى بوماوەیى یە( پشتاو پشت)ە ، كە واتە لە دایك و باوك بۆ مندالیان دەمێنێتەوە هەروەها ژنخوازى لە چینێك بۆ چینێكى تر گوناحە .
     ئێزدیەكان دەبنە سێ چین كە ئەمانەن ( پیر، شێخ ، مرید ) و هەر چینێك ئەركى تایبەتى خۆى هەیە.
1-  پیر: رێبەرى ئاینییە، ئەركی فێركردن و بڵاوكردنەوەى بیروباوەڕى ئێزدیاتییە لە ناو كۆمەڵ دا. و هەر پیرێك كۆمەڵێك مریدى تایبەتى خۆى هەیە و سالێ جارێك لە ناویان دەگەرێت بۆ فیركردن و چارەسەركردنى كێشەكانیان و كۆكردنى خێر لە ناو مریدەكانى خۆى . چینى پیر لە چەند بنەمالێكى سەرەكى پێك هاتوون كە ژمارەیان نێزیكەى (40) بنەماڵەیە .نموونەش وەكو بنەماڵەى (پیر هەسن مەمان، پیرى شالیار، پیر رەشى حەیران، پیرى هاجیال و پیر مەهمەدى رەشان ...... هتد).
2 - شێخ : ئەوانیش ڕێبەرى ئاینیین، و لە سێ بنەمالەى سەرەكى پێك دێن كە ئەمانەن ( ئادانى، شەمسانى، قاتانى ) و هەریەكەیان تایبەتمەندى خۆى هەیە لە ڕووى پلە و پایەى ئایینییەوە . و ژن و ژنخوازى لە نێوان ئەم سێ بنەمالەشدا گوناحە . نموونە لە بنەماڵەكانى شێخى ئێزدییەكان وەكو بنەماڵەى ( شیخادى، شێخ حەسەن، شێشمس، شێخ فەخر،  شێخ و بەكر،شێخ براهیمى خورستانى ..هتد ) .
3 - مورید: خەڵكى گشتین لە ئێزدییەكان، لە شێخ و پیرەكانیان فێرى بیرو باوەڕى ئاینەكەیان دەبن و پێویستە هەر ئێزدیەك شێخ و پیرى خۆى هەبێت، مریدەكان بۆیان هەیە لە ناو خۆیاندا ژن و ژنخوازى بكەن .









پەرستگەى لالــش
    لالش : پەرستگەى هەرە پیرۆزى ئاینى ئێزدییە ، كە دەكەوێتە ناو دۆڵێكى نێوان سێ چیای گەورە، كە پڕە لە دارو درەخت و سەوزایى كە دیمەنێكى قەشەنگ و ڕازاوەى هەیە، دەربارەى وشەى لالش لە تێكســـتى ئیزدیەكاندا بەواتایى هێوینى زەوى دێت ، واتایى وشەى (لالش) بەزمانى ئاڤێستایى پێكهاتوو . لە (لالە) واتە (چرا) وهشە بەواتاى ڕووناكى گەش دێت، پێكەوە واتاى چراى گەش یان سەرچاوەى ڕووناكى دەدن . لە ناوەوەى پەرستگەى لالش هێماو شێنوارەكانى میترایان ( خۆر پەرستیان )زۆر بەئاشكرایى دەبینینەوە، سەرەڕاى چەندین نەقش و نیگار لەسەر بەرد كە دەگەڕێتەوە بۆ سەردەمێكى زۆر كۆن . لە سەر دەمێ (شیخادى كوڕى مسافر) هاتووتە نوژەنكردن وزیاتر گرنگى پێ دراوە و پیرۆزى ئەم بەرستگەیە لەلایى ئێزدیەكانەوە دەگەڕێتەوە بۆ :
1 - لالش سوڕى ژیانە و هەوێنى  مەیینى زەوییە .
2 - ( كانیا سپى ) لێ یە ، كە ئاوەكەى پاك وزوڵال و پیرۆزە ، كە دەبێت هەر ئێزدیەك بە ئاوى ئەم كانییە بهێتە مۆركردن ( تعمید ) و حەڵاڵكردن لە پەرستگەدا ، فەرزێكى تەریقەتە لە سەر ئێزدیان.
3 - لالش دەبێتە ڕووگەهى ( حەجى ) ئێزدیان و دەبێتە فەرز و ئەرك ، هەر ئێزدیەك لە جیهان دا دەبێ بەلاى كەم جارێك ڕوو بكاتە ئەم پەرستگەیە.
4 - رێ و ڕەسمى چەندین جەژن و هەڵكەوتى ئێزدیان  لە وێ دێنە گێران .
5 - هەبوونى قوب و ئاقد و نیشانكەكان و ( مەرقەدى )هەندێك لە خاس و چاكەكانییان لەم پەرستگەیە.












كتێبە پیرۆزەكانى ئاینى ئێزدى
    ئێزدیان دوو كتێبى پیروزیان هەیە، كە ئەوانەش مسحەفا ڕەش و جەلوەن.  ئەم دو كتێبە بە زمانى كوردین و بە پیتى تایبەت نووسراون. ناوەرۆكى مسحەفى ڕەش برێتیە لە هەبوونى خودا و فریشتەكان و چونیەتى ئافراندنى كنیات و بوونەوە و  ئەركان وفەرزەكانى ئاینى ئێزدیاتى ، زۆر جار بەناوى (قەرە فرقان) ناودراوە و ئێزدیەكان بڕوایان وایە كە ئەم كتێبە ئا سمانییە و بەشێوەى وەحى دابەزیوە تا گوتارى خوداى بگەهینتە ئێزدیەكان جگە لە زانینى غەیب و باس لە دونادۆن (تناسخ الارواح)یش دەكات. و بەبۆچوونى ئێزیدییەكان  چەند تێكستێكى دینى دەیسەلمێنن كە كتێبى مسحەفى رەش ئاسمانییە و لە لاى خوداوە بۆ مەلەك فەخرددین هاتووە.
     هەروەها كتێبى (جەلوە) لە دانانى شێخ حەسەنە، كەشەش ساڵ  خۆى خەڵوە كردووە و ئەم كتێبەى داناوە كە تێیدا باسى یەكتا پەرستى و بڕوا بەیەك خوداى تاك و تەنیا و خەسڵەتەكانى خودا، چۆنیەتى دانانى تاووس مەلیك وەك سەرۆكى فریشتەكان و پێ بەخشینى توكى ئەزەلى ، دیسان چۆنیەتى باوەڕ هێنان  و جێبەجێكردنى ڕێوڕەسمى ئاینى و فەرزى حەقیقەت وفەرزى تەریقەت وئاموژگارى و شیرەت و راسپاردەی زۆرى تێدایە ، ئەم هەموو بیرباوەڕانە بەشێوەیەكى تێكستى ئەدەبین كە بەشیعر دەچێت ڕێكخستووە ، و پێى دەڵێن (قەول) و (بەیت)و(قەسیدە)و(دوعا). دواى نەمان و لە ناوچوونى ئەم دوو پەرتوكە ئەم تێكستە ئایینیانە هاتوونەتە پاراستن لە ڕێگاى چەند قەولبێژێكى لێ هاتوو وەكو شێخ فەخر و پسى جەم و پیر ڕەشى حیران و چەندى دیكە، ئەم تێكستە بەسەر زارى  یەوە پشتاوپشت سەردەم لە دواى سەردەم ماونەتەوە  ئینجا نوسراون،  تا ئێستا هەند ێكیان بە زارەكى ماونەتەوە. دەربارەى نەمانى ئەم دوو كتێبە، ئێزدى دەڵێن لەبەر زوڵم و زۆردارى و فەرمانى قركردن، كەبە سەر ئێزدییان بەدرێژى مێژوو هاتووە، لەبەر دەست نەماون بەڵام ناوەرۆكیان تا ئێستاش وەكو بنەمای ئایینى ئێزدى ماونەتەوە لە ڕێگەى پیاوانی‌و ئولدار و قەوالەكانى ئێزدى هاتوونەتە لە بەركردن و پاراستن.

 (ئەنجومەنى باڵاى ڕۆحانى ئاینى ئێزدى)
ئەنجومەنێ روحانى : لە ناو ئێزدییەكان دا، بە بڵندترین دەستەى دەسەڵاتدار دادەنڕێت، كە پێكهاتووە لەكومەڵێك پیاوانى ئاینى و، میرى ئێزدیان سەرۆكایەتى دەكات .ئەم ئەنجومەنە سەرپەرشتى هەموو كار  و بارى ئایینى و كۆمەڵایەتى دەكات، لە ڕابردوو ئەم ئەنجومەنە  پێى دەوترا (مەحفەل) كەبارەگای سەرەكى ئەم ئەنجومەنە پەرستگاى لالشە، پێكهاتى ئەم ئەنجوومەنە ئەمانەن:
1 - میرى ئێزدیان: واتە میرى هەموو ئێزدیەكان لە جیهاندا ، سەرۆكى ئەنجومەنى باڵاى ڕۆحانى ئێزدییە ، كاروبارى ئاینى و دونیاى ئێزدییەكان بەڕێوە دەبات و لە شارۆچكەى باعەدرێ نیشتەجێ یە ، دەبێت لە بنەماڵەى میر بێت.
2 - ئختیارى مەرگەهێ : واتە بابێ  شێخ بە بەرزترین پلەى ئاینى و ڕۆحانى دادەنرێت ، لە شێخى شەمسانى یە و لە بنەماڵەى شێخ فەخرە ، كە ڕێبەریى ئێزدییەكان دەكات ، چلەى هاوین و زستان بە ڕۆژوو دەبێت و ساڵى دوو جار لە نێو ئێزدییەكان دەگەرێت بۆ بڵاوكردنەوەى بیروباوەڕى ئاینى و چارەسەركردنى كێشەكانیان و هانیان دەدات بۆ تەبایى و چاكە و خێرخوازى. هەروەها ئەنجومەنێكى تاییەتیش هەیە كە گەورە پیاوانى ئاینى ئیزدى تێیدا ئەندامن پێى دەڵێن ئەنجومەنى بابێ شێخ، ئەم پلە تا ڕادەیەك وەك هى ( پاپا)یە لە ئاینى مەسیحیدا . ئەم پلەیە پشتاو پشتە لە ناو بنە ماڵەى شێخ فەخردایە ، بەڵام دەستنیشان كردنى كەسێك بۆ ئەم پلەیە بە هەڵبژاردن دەبێت.
3 - شێخى وەزیر : لە شێخەكانى شەمسانى یە و لە بنەماڵەى شێخ شەمسە، و پلە و پایەیەكى بڵند و تایبەتى لە ئاینى ئێزدییدا هەیە ، یەكێكە لە ئەندامانى جڤاتى ڕۆحانى .
4 - پێشیمامى مەرگەهێ : ئەویش لە شێخەكانى شەمسانى یە و لە بنەماڵەى شێخ شەرەفەدینە، ئەندامى ئەنجومەنى باڵاى رۆحانى یە و هەروەها ئەندامى ئەنجومەنى بابێ   شێخیشە .
5 - نەقیب : لە چینى پیرەكانە و ئەندامى ئەنجومەنى ڕۆحانى یە و لەگەڵ گێڕانى تاووس دەبێت.
6 - بابى گاڤان : لە چینى شیخە و لە بنەماڵەى ئامادەینە ، یەكێكە لە ئەندامانى ئەنجومەنى ڕۆحانى و ئەنجومەنى بابێ شێخ و دەبێت كەسێكى زانا و شارەزا و بلیمەت بیت لە ئێزدیاتى دا .
7 - مەزنێ  قەوالان : ( سەرۆكى قەوالان ) كە لە چینى موریدە ، شارەزاییەكى باش و فراوانى لە تێكستە ئایینەكاندا هەیە ، و دەبێت لە گەڵ گێڕانى تاووس دا بێت .
8 - بابێ چاویش : ئەندامى جڤاتى ڕۆحانى یە ، دەرویشێكى  پەرستگەى لالشە وهەموو ژیانى خۆى تەرخان كردووە بۆ خزمەتى پەرستگەى لالش، خۆى لە هەموو خوشى دونیا بێ بەش كردووە، بۆ خزمەتكردنى ئایین و لە ژیانى خویدا ژن ناهێنێت .
9 - سەردەرى پەرستگەى لالش : ئەندامە لە جڤاتى ڕۆحانى و لە بنەماڵەى شێخو بەكرایە ،  هەروەها دەبێت مریدێكیش كە بە پلەى فەقیریش بێت, ئەركى سەرەكى خزمەتكردنى پەرستگەى پێرۆزى لالش بێت.
     شایانى باسە كە ئەنجومەنى باڵاى ڕۆحانى ئێزدییەكان وەكو  دەسەڵاتێكى دینى و دونیایى لە ناو ئێزدیان دایە ،  دەستەیەكى ڕاوێژكارى هەیە كە پێكهاتووە لە ( 30) كەسى شارەزا و پسپۆر  و ڕەوشەنبیر و ئولدار ، كە یارمەتى و ڕاۆێژكارى ئەنجومەنى باڵاى ڕۆحانى دەكەن بۆ هەر كارێكى پێویست.
جەژنەكانى  ئاینى ئێزدى :
ئێزدییەكان چەند جەژنێكى تایبەت  بەخۆیان هەیە ، هەندێك لەو جەژنانە ڕێ و  ڕەسمەكانیان لەپەرستگەى لالش دەهێنە گێران وهەندێك لەناو كۆمەڵگەى ئێزدییەكاندا .
1-جەژنى سەرساڵ : كۆنترین وپیرۆزترین جەژنى ئێزدیانە ، پیرۆزییەكەى دەگەڕێتە وە بۆ سەرەتاى ئافراندنى كنیات ، ئەم جەژنە دەكەوێتە چوارشەممەى یەكەمى  مانگى نیسان بە ساڵنامەى ڕۆژهەڵاتى . ( ساڵنامەى زایینى سێزدە ڕۆژ لە پێش ساڵنامەى ڕۆژهەلاتى ئێزدى یە ) ئەم چوارشەممە ناودارە 
بەچوارشەممەى سور . لەم جەژنەدا  هەموو ئیزدییەكان جلى جوان لەبەر دەكەن  وچەند ڕێ و ڕەسمێكى تایبەت  بەم جەژنە هەیە وەكو گیرساندنى سەدان چرا ومۆم لەپەرستگەى لالش ، ورەنگ كردنى هێلكە وهەتواسینى كولیلكى سورى نیسان لەسەر دەرگاى خانووەكان ، لە رۆژى جەژن چەندین یارى تایبەت بەم جەژنە  دهێنە كردن  نموونە یارى  هیلكانێ  وكابانێ و......هتد
وهەر لەم  جەژنەدا  ئێزدییەكان دەچنە ناو دەخڵ ودانیان  بۆ سەیران وبەرەكەت ،  هەر  مانگى نیسان پیرۆزى و تایبەتمەندى  خۆى هەیە ، لە ناو ئێزدیەكاندا ژنهینان و ژن خوازى لەو مانگەدا گوناهە كە دەڵێن مانگى نیسان بوكى ساڵە، هەڵكەندنى زەویش كوناهە . هەر لەم جەژنەدا نانێكى تایبەت دروست دەكەن پێى دەڵێن (سەوك )و لەگەڵ شیرینى لەسەر هەژاران دابەشى دەكەن .
2- جەژنى چلەى هاوین :  یەكێكە  لەو جەژنانەی كە ڕێ وڕسمەكەى لە پە رستكەى لالش دەگێڕن ، ئەم جەژنە دەكەوێتە ڕۆژى 30ى تیرمەه(تەمووز) تا  2ى مانگى تەباخ (ئاب) بە هژمارەى زایینى ،  لە پێش ئەم جەژنەدا پیاوە ئایینیەكان وهەر كەسەكى بیەوێت چل ڕۆژ  بەڕۆژو دەبن ،هەر لەم جەژنەدا ئێزدییەكان دەچنە پەرستگەى لالش بۆ بەشداریكردن لە ڕێ وڕەسمەكانى ئەم جەژنە وەكو گێرسانى چرا ومۆم وگێرانى سەما وقەنتار وڕێزكردنى  قەول  وبەیت لە بەر دەنگو ئاوازى دەف وشباب.
3-  جەژنى چلەى زستان :  ئەم جەژنە دەكەوێتە (2)ى مانگى شوبات  لەڕۆژ ژمێرى  زاینى ورێ وڕەسمەكانیش هەمان  ڕێ ورەسمى جەژنى چلەى هاوینە كە بۆ ماوەى سێ ڕۆژ بەردەوام دەبێت لە پەرستگەى لالش .
4-  جەژنى جەماى : یەكێكە لەجەژنە  دێرینەكانى ئێزدییان بۆ ماوەى حەوت ڕۆژ  كە (6) تا  (12) تەشرینى یەكەمى زایینى دەخاینێت، ڕێ ورەسمى ئەم جەژنە لە پەرستگەى لالش دەگێڕن، لە هەموو ئێواران مۆم و چرادا دەگێرسێنن.و گێرانى ڕێ وڕەسمى سەما و قنتار لە هەموو ڕۆژان بەردەوام دەبێت و سمات (كە خواردنێكى تایبەتە) ڕۆژانە دهێتە دروست كردن وبە هەزاران ئێزدى لە هەموو جیهان سەردانى پەرستگەى لالش دەكەن  بۆ بەشدارى كردن لەم چەژنە دا.
لەڕۆژى چوارەم پەرى (قوماشێكى تایبەتە بە ئاوى كانیا سپى دهێتە مۆركردن )دەهێنە سواركردن، لە سەر مەرقەدى چاكەكان دادەنێن و لەڕۆژى پێنجەم ڕێ وڕەسمى قەباغ دەهێنە ئەنجامدان كە گایێك دەكەنە قوربانى بۆ خوداى خۆر(ڕوژ) ولە ڕۆژى شەشەم (بەرێ شباكێ) دهێتە سواركرن كە ڕێو ڕەسمێكە لە بیرەوەرى كراس گۆڕینى شیخادى كوڕى مسافرە، لەڕۆژى دواى چەژندا هێماى تاووس دەهێتە پاك و تەمیزكردن كە پێ دەڵێن ( تاووس جوانكردن )، پێیان  وایە هەر كەسێك لەم جەژنە دا بەشدار بێت لەگوناهەكان پاك دەبێتەوە.
لە ڕێورەسمى  ئەم جەژنەدا دیاردەبێت كە نیشانەى ڕووناكى وپاك كردنى دەرون و گیان و ئاواتى ساڵێكى پر خێرو بەرەكەت . بەختەوەرى و لێبوردەیى و حەڵال كردنى مرۆڤ وهەر كەسێك كە یەكەم جار سەردانى پەرستگەى لالش دەكات بەئاوى كانیا سپى مۆردەكرێت .
5- جەژنى ڕۆژوى ئێزى : ( ئیزى ناوێكە لەناوەكانى خودا )  دواى سێ ڕۆژ بەڕۆژوبوون لەڕۆژى چوارەم دا كە دەكاتە ڕۆژى هەینى سێیەم لە مانگى كانوونى یەكەم دەكەن بەجەژن ، مەبەست لەڕۆژو گرتن  جێبەجێكردنى  فەرزێك لەفەرزەكانى تەریقەت وهەروەها خێرە بۆ ناوى خودا ، هەستكردن بە برسێتى بۆ ئەوەى یارمەتى هەژاران بدەن ، هەردیسان ڕِوژو گرتن ساخڵەمییە، لەڕۆژى جەژن دا ئێزدیەكان جەژنى یەكتر پیرۆز دەكەن وسەرەدانى مەزارگەى خاس وچاكەكان دەكەن.
6-   جەژنى بێلندە  :  ئەم جەژنە یەكێكە لە جەژنە هەرە دێرینەكانى ئێزدیان  بە بۆنەى تەواوبوونى وەرزى چاندن دێت ، ئەم جەژنە دەكەوێتە هەینى یەكەم لە مانگى كانوونى دووەم لە ڕۆژ ژمێرى زایینى, چەند ڕێوڕەسمێك هەنە وەكو دروست كردنى نانێكى تایبەت كە  پێى دەڵێن (سەوك) وبەسەر یەكتردا دەبەشنەوە  و هەروەها خواردنى تایبەت ئامادە دەكەن وەكو (كەشك ، كشام، شلك) و(خەولێرە) ئەویش نانێكى تایبەتە  یەك مێویژ دەكەنە ناوى و دەپێژرێت وئێوارەى جەژن ئەم خەولێرە  بەژمارەى  ئەندامانى خێزان كەرت دەكرێت و دابەش دەكرێت لە سەر ئەندامانى خێزان  وئەوەى  مێویژەكەى بۆ دەرچوو ،لەلایەن سەرۆك خیزانەوە خەڵات دەكرێت وهەروەها لە ئێوارەى جەژن  ئاگر هەڵدەكەن ، پێى دەڵێن(گوركا گاى ) وئەندامانى خێزان  هەر یەكى سێ جاران بەسەریدا بازدەدەن  بەو بڕوایەى  كە گوناحەكانیان دەسووتێنرێن،لە ڕۆژى  جەژن دا  ئێزدیەكان جەژنى  یەكتر پیرۆز دەكەن .
7- جەژنى خدر لیاس : ئەم جەژنەش دەكەوێتە پینج شەممەى سێیەم  لە مانگى شوبات  بەڕۆژ ژمێرى زایینى ، ئەوانەى كە ناویان خدر و ئەلیاسە  سێ ڕۆژ لە پێش ئەم جەژنە بە ڕۆژوو دەبن ورۆژى چوارەم دبێتە جەژن . وچەندین ڕێ وڕەسمى تایبەت بەم جەژنە هەن  وەكو دروستكردنى (قەلاتك)  كە 
پێكهاتووە لە برژاندنى  هەندێك لە گەنم وجۆ وگارس و نۆك  وئەمانە لەدواى پێكەوە دەهاڕن  وپێ ى دەلێن (پێخون) هەر لە بەیانى جەژن خواردنێكى تایبەت لە ساوەرى برژاو دروست دەكەن  پێى دەلێن (چەرخووس ) ، لەم جەژنەدا  ڕاوو نێچیر و سەربڕینى گیانەوەر گوناهە . وەك ڕێزگرتن بۆ نەبى خدر  ونەبى ئەلیاس كە بڕوایان وایە دوو پیاو  چاكى خودان.
8- جەژنى قوربان : ئەم جەژنە دە گەڕێتەوە سەر دەمى ئیبراهیم پێغەمبەر ( سلاوى خوا لێ بن)  ڕێوڕەسمى ئەم جەژنە  لەپەرستگەى لالش دەهێتە گێڕان، پێان وایە  لەكاتى ئیبراهیم پێغەمبەر (س) كە ویستى ئیسماعیل كوڕى  سەر ببرێت وەك  جێ بەجێ كردنى  ئەو سۆز وبەڵێنەى كە بەخوداى گەورەى دابوو كاتى رزگاربوونى لە ئاگرى نەمروودى گاور ، خوداى گەورە لە باتى ئەوە بەرانێكى نارد بۆ ئەوەى بیكات بەقوربانى لە جیاتى كوڕەكەى، تا ئێستاش دەبێت هەر مالێكى ئێَزدى  لەم ڕۆژەدا  قوربانییەكى نێرینە بدات.












پرس:
1-	هۆى ئەوە چییە كە زۆربەى ڕێوڕەسمى بۆنەكانى ئێزیدى لە پەرستگەى لالش بەڕێوە دەچن؟
2-	ئێزیدیەكان چەند جەژنى تایبەتیان هەیە, بیانژمێرە؟


