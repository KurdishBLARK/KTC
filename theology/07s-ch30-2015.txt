
وانەی سییەم
بانگخوازی موسوڵمانی كورد
سەعید ی نەوڕەسی 


لە دایكبونی: سەعید كوڕی میرزا كوڕی عەلی كوڕی خدر كوڕی میرزا خالیدە. لە ساڵی (1873)ز لە گوندی (نەوڕەس)ی سەر بە ویلایەتی (بەتلیس) لە رۆژ هەڵاتی ئەنادوڵدا، و لە بنەماڵەیەكی كوردا چاوی بە ژیان هەڵهێناوە. لە سەر دەستی چەندین زانای وڵاتی توركیا زانستە ئیسلامیەكان و زانیاری سەردەمی وەرگرتوە.
پێگە زانستیەكەی
ئەم كەڵە پیاوە زیرەكیەكی لەرادە بەدەری هەبوە، هەروەها توانایەكی فرەی بۆ لەبەركردن و داكردن پێبە خشرا بوو، هاوكات زۆر دانا بوو، هەر بۆیە ببووە زانایەكی بە ناوبانگ و، ناوبانگی هەموو توركیا، بەڵكو جیهانی ئیسلامیشی گرتەوە، چونكە لە زانستە ئیسلامیە جۆراوجۆرەكاندا شارەزاییەكی فراوانی هەبوو.
زمانەكانی كوردی، توركی، عەرەبی، بەباشی دەزانی. چەندین شار و ناوچە دەگەڕا لە پێناو بانگەوازی ئیسلام و گەیاندنی پەیامی پیرۆزی. توانی سەرنجی هەزران فێرخواز و زانا بۆ خۆی رابكێشێت، كە كەڵكیان لێدەبینی بۆ وەرگتنی زانستی جۆرا و جۆر و، پەیرەوكردنی بڕێكی زۆر نوسین و پەیامی بڵاوبۆتەوە سەبارەت چەندین جۆری زانست.
كەسایەتی:
پیاوێكی بوێر و چاو نەترس بوو، لە چەندین بزاڤی رزگاریخواز و بەرهەڵستكاریدا رۆڵی هەبوە. لە رێی كۆڕوكۆبوونەوە، بەشێوەی كردەیی لە رەفتارو نوسیندا توانی بەرگرییەكی باش لە بنەماكانی ئاینی پیرۆزی ئیسلام، و مافەكانی مرۆڤ بكات. هەر لەبەر ئەوەش كە بانگهێشتی بۆ چاكسازی كۆمەلایەتی و سیاسی دەكرد، رووبەرووی دڕندانەترین شێوازی چەوسانەوە دەبۆوە. چەندین ساڵ زیندان و دەربە دەریی لە سەر دەستی  سیستەمی فەرمانڕەوایی ئەو كاتدا گەواهی لەسەر ئەو راستیە دەدەن.
هەڵوێستی مێژویی راستگۆیانە و مەردانەی بەرانبەر فەرمانڕەوا جۆراو جۆرەكانی توركیا زۆر بوو، لە وانەش سوڵتان عەبدول حەمید، كەمال ئەتاتورك، سەرەڕای هەڕەشە لێكردن و ناوبەناویش تەماع نانەبەر، بەڵام هیچ دەستبەرداریەكی سەبارەت هەڵوێستەكانی نەنواند، بەڵكو خۆڕاگرو بەهێز بوو، بەشداری لە جەنگی جیهانی یەكەمدا كردووە و بە دیل گیراوە و دواتر توانیویەتی خۆی رزگار بكات، لەسەرەتاكانی سەدەی بیستەمدا هەوڵی دامەزراندنی زانكۆیەكی ئیسلامی لە ئاستی زانكۆی (ئەزهەر) داوە، بەڵام هەڵگیرسانی جەنگ بۆتە رێگر لە بەردەم ئەم كارە، گرنگی زۆری بەبەرزكردنەوەی ئاستی زانستی و رۆشنبیری گەلی كوردستان داوە.لە دوای دامەزراندنی كۆماری توركیاى نوێ و چەسپاندنی عیلمانییەت لەسەر گەلی توركیا و قەدەغەكردنی گشت دیاردە ئیسلامییەكان لە وڵاتەدا، خۆى بەخت كردووە بۆ پارێزگاری كردن لە پەیوەست بوونی گەل بە ئاینی ئیسلامەوە و، بەرەنگار بوونەوەی گشت ئەو هەوڵانەی نیازى لە ناوبردنی ئەم ئاینەیان هەبووە.
لەو پێناوەشدا پەیرەوی خۆی لە ژیاندا گۆریوە و لە ژیانی سیاسی دوور كەوتۆتەوە و، دەستی كردووە بە نووسینی (رسائل النور) پەیامەكانی نور كە لە قورئانەوە وەرگیراون، هەزاران قوتابییش لەسەر دەستی پێگەیشتوون و، كۆمەڵەیەكیان بە ناوی (جماعە النور) دامەزراندوە، كە كاری بانگخوازی بووە، كتێبەكانیش بۆ چەندین زمانی جیهانی وەرگێڕدراون، لە وانەش زمانی كوردی.
لە ژیانی وەك باسمان كرد (27) ساڵ لە بەندیخانە بووە، لە ساڵی 1960 چۆتە بەر دلۆڤانی خودا، دوای ئەوەی هەزارەها لاپەڕە و هەزاران قوتابی (پەیامەكانی نور)ی بە جێهێشتووە. 
گفتوگۆ
1-	سەعیدی نەوڕەسی لە كوێ و كەی لە دایكبو؟
2-	لە كوێ خوێندنی درێژە پێدا؟
3-	دیارترین سیمای كەسایەتی نەوڕەسی چییە؟
4-	چۆن توانی ناوبانگی جیهانی بە دەست بهێنێت؟
5-	بە هەڵوێستێكی، بەڵگە بێنەوە لەسەر بوێری و چاونەترسی نەوڕەسی؟
6-	هۆی چی بوو چەندین جار خرایە زیندان و دەربەدەر دەكرا؟