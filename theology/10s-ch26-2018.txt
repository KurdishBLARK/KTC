
وانەى بیست و شەشەم:

گرنگی خێزان و ئەركەكانى لە ئیسلامدا

    هەروەك ڕون بۆوە ئیسلام بایەخێكى یەكجار گەورە بەخێزان دەدات هەر بۆیە لە یەكەم ساتى پێكهێنانییەوە ڕێنوینێ‌و ڕاسپاردەى هەیە، تا دەگاتە پەیوەندى نێوان ئەندامەكانى. 
    لە ڕوانگەى ئیسلامەوە ئەو خێزانەى خوداى گەورە بپەرستێت‌و پێوەرە ئیسلامیەكانى بەسەردا بچەسپێت، ئەندامەكانى كامەران دەبن، دەبێـت چەندین ئەرك جێبەجێ بكات، بایەخ‌و ئەركەكانى خێزانیش لە ڕوانگەى ئیسلامەوە لەم خاڵانەى خوارەوەدا دەردەكەوێت:

 یەكەم - دابینكردنى ئارامى‌و ئاسوودەیى: یەكەم ئەركى خێزان لە ڕوانگەى ئیسلامەوە ئەوەیە كە ببێتە شوێن‌و پەناگەیەك بۆ ئاسودەیى دەرونى دایباب‌و منداڵەكانیان، خوداى گەورە دەفەرموێت:(( ۆاللّهُ جَعَڵ ڵكُم مِّن بُیُوتِكُمْ سَكَنًا))(النحل 80)، واتە: خوداى گەورە ماڵەكانتانى كردۆتە مایەى دڵئارامى‌و ئاسودەیى، ئەوەى ژیان‌و ئارامى‌و ئاشتى‌و ئاسودەیش بە ماڵ دەبەخشێت خێزانە.
     خوداى گەورە هەر وەك چۆن ماڵەكانى بۆ كردوین بە جێگەى حەوانەوە، ئاوەهاش پەیوەندیى هاوسەریەتى كردووە بە مایەى ئارامى دڵ‌و ئاسودەیى دەرون‌و دەفەرموێت:(( ۆمِنْ ێێاتِهِ أَنْ خَڵقَ ڵكُم مِّنْ أَنفُسِكُمْ أَزْۆاجًا لِّتَسْكُنُوا إِڵیْهَا...)) (الروم 21). واتە: لە نیشانەكانى خوداى گەورە ئەوەیە كە مرۆڤى لە دوو ڕەگەز بەدیهێناوە، بۆ ئەوەى لە ڕێى پێكهێنانى خێزان‌و بوون بە هاوسەرى یەكدییەوە هەریەكەیان ببێتە سەرچاوەى ئارامى‌و بەختەوەرى بۆ ئەوەى دیكە هەروەك خوداى گەورە دەفەرموێت: (( هُۆ الَّژِی خَڵقَكُم مِّن نَّفْسٍ ۆاحِدَەٍ ۆجَعَڵ مِنْهَا زَوْجَهَا لِێسْكُنَ إِڵیْهَا ...))(الاعراف189).
 واتە: خوداى گەورە ئەو كەسەیە كە ئێوەى لەیەك نەفس (بنەڕەت) بەدیهێناوە هەر لە توخمى ئەویش هاوسەرى بۆ پەیداكرد تا لە سایەیدا ئاسودەو ئارام بژى.
      ئەم ئارامی‌و ئاسودەییەش بەوە دێتە دى ئەندامانى خێزان لە یەكدى دڵنیابن، وە هەموو ئەو شتانەى دەبنە مایەى ناكۆكى‌و ڕق‌و توڕەیى وەلاوە بنێن‌و هەوڵى بەدیهێنانى كەش‌و  هەوایەكى پڕ لە خۆشى‌و ئارامى‌و بەختەوەرى بۆ خێزانەكەیان بدەن. 
     لە ڕوانگەى ئیسلامەوە ژن‌و پیاو یەكدى تەواو دەكەن، هیچیان بێ ئەوى دیكە ئارامى تەواوى دەست ناكەوێت، مرۆڤ تا خێزان پێكنەهێنێت هەست بە ناتەواوى‌و بۆشایى دەرونى‌و كۆمەڵایەتى دەكات بەهۆى ئەم پەیوەندییە باشەى نێوان ژن‌و مێردیش لە خێزاندا ماڵەكان دەگەشێنەوەو كۆمەڵیش پێش دەكەوێت.
     پەیوەندى ژن‌و پیاو لە خێزاندا دەبێت بگاتە ئاستێك وەك ئەوەى گیانێك بن لە دوو جەستەدا هەست‌و ئامانج‌و خەمى هاوبەشیان هەبێت‌و هەریەكەیان ڕەچاوى حەزو بەختەوەرى‌و كەسێتى ‌و خۆشیى ئەوى دیكە بكات:(( ...هُنَّ لِبَاسٌ لَّكُمْ ۆأَنتُمْ لِبَاسٌ لَّهُنَّ...))(البقرە 187).
 واتە: ژنەكانتان پۆشاكى ئێوەن‌و ئێوەش بۆ ئەوان پۆشاكن، پۆشاك مرۆڤ لە گەرماو سەرماو نەخۆشى دەپارێزێت‌و جوانى پێ  دەبەخشێت، هاوسەرەكانیش دەبێت ڕۆڵى پۆشاك بۆ یەكدی ببینن‌و ببنە مایەى خۆشبەختى یەكدی‌و یەكدى جوان بكەن، ئەمەش ئەوە دەگەیەنێت كە خێزان شوێنى ململانێ‌و مل پێ كەچ كردن‌و نواندنى هێزو دەسەڵات‌و خۆ هەڵكێشان‌و فەرامۆشكردن نیە، بەڵكو باوەشى ڕەوشت‌و وەفاو خۆشەویستییە.

 دووەم - دابینكردنى سۆزو بەزەیى: ئەركێكى دیكەی بنەڕەتى خێزان بریتییە لە دەستەبەركردنى سۆزو خۆشەویستى بۆ ئەندامەكانى، ئەوەى دەبێتە هەوێنى ژیانێكى خێزانى كامەرانیش هەستكردنە بە گەرمى ئەو سۆزو خۆشەویستى‌و بەزەییەى كە خێزان بە مرۆڤى دەبەخشێت‌و، هیچ دەزگایەكى دیكەش ناتوانێت ئەو ڕۆڵە بەو جۆرە بگێڕێت، مرۆڤ كاتێك لە ژیاندا ماندوو دەبێت، پێویستى بە پشودان‌و حەسانەوەیە، بۆیە كاتێك دەگەڕێتەوە بۆ ناو خێزان مافى خۆیەتى هەست بەخۆشەویستییەكى پاك‌و گیانێكى پڕ لە میهرەبانى بكات، دەبێت دایك‌و باوك‌و منداڵەكانیش بەسەریەكەوە هاوكارى یەكدی بكەن بۆ ئەوەى خێزانەكەیان پڕ بێت لە خۆشەویستى‌و هەستى ناسك‌و سۆزو بەزەیى خاوێن، خوداى گەورە لەم ڕووەوە دەفەرموێت:(( ...ۆجَعَڵ بَیْنَكُم مَّۆدَّەً ۆرَحْمَەً إِنَّ فِی ژَلِكَ ڵێێاتٍ لِّقَوْمٍ ێتَفَكَّرُونَ))(الروم 21).
واتە: خوداى گەورە سۆزو بەزەیى لە نێوانتاندا - لە نێوان ژن‌و پیاودا وەك دوو هاوسەر- دروست كردووە، ئەمەش  بەڵگەو نیشانەن بۆ ئەوانەى بیردەكەنەوە، لە ڕوانگەى ئەم ئایەتەوە خێزانێك بە خێزان دادەنرێت‌و خوداى گەورە لێی ڕازییەو لەسەر بناغەى ئیسلام دامەزراوە،  كە باوەشى سۆزو بەزەیى‌و خۆشەویستى بێت، ژن‌و پیاوو سەرجەم ئەندامانى خێزان لەگەڵ یەكدیدا میهرەبان بن‌و یەكدییان خۆشبوێت‌و  دوربن لە توندوتیژى خێزانى‌و ئاژاوەو كێشەو ناكۆكى كە ئاسودەیى‌و بەختەوەرى خێزان تێكدەدات . 
    لە خێزانێكدا ئافرەت زوڵمى لێ بكرێت‌و توندوتیژى لەگەڵ ئەوو منداڵەكان لەلایەن پیاوەوە بەكار بهێنرێت، یاخود پیاو بێ بەش بێت لەسۆزو هەستى پاك‌و ناسكى ژن، ئەو خێزانە لە ڕێنوینییەكانى ئیسلام لاى داوەو ژیانى ئەندامەكانى تاڵ دەبێت‌و سەرپێچى  فەرمانەكانى خوداى گەورەیان كردووە، چونكە هەركەسێك لە هاوسەرەكان‌و منداڵەكان كارێك بكات ئاسودەیى خێزان تێكبدات بەم كارەى دژى خواست‌و فەرمانى پەروەردگار وەستاوەتەوەو ڕێزى لە مافى ئەندامانى دیكەی خێزانەكەیشى نەگرتووە، چونكە  خێزان دەبێت ئەندامەكانى ئەركەكانى سەرشانیان بەرامبەر یەكدی ئەنجام بدەن‌و ڕێز لە مافەكانى یەكدی بگرن‌و هەموویان هەست بە كەرامەتى خۆیان بكەن.

سێیەم - پەروەردەكردنى مندالأ: مەبەست لە دروستكردنى خێزان خستنەوەى نەوەیەكى چاكەكارى بەڕێزە بۆ ئەوەى تاكەكان بە ئارامى بەیەكەوە بژین‌و ڕێزى یەكدی بگرن هەر بۆیە یەكێك لە هەرە ئەركە گرنگەكانى دیكەی خێزان بریتییە لە پەروەردەكردنى منداڵ لەلایەن دایك‌و باوكەوە، دیارە یەكێك لە ئامانجەكانى هاوسەرگیرى خستنەوەى نەوەو بەردەوام بوونى ژیان‌و ڕەگەزى مرۆڤە لەم سەر زەمینەدا، بەڵام ئەركى دایك‌و باوك تەنها نەوە خستنەوەو بەخێو كردنى منداڵ نییەو بەوە كۆتایى نایەت، بەڵكو هەموو ئەو شتانە بێ پەروەردەكردنێكى ڕاست‌و دروستى منداڵ ئامانجەكانیان ناپێكن، لە ڕوانگەى ئیسلامەوە خێزان دەبێت ببێتە قوتابخانەیەك بۆ پێگەیاندنى نەوەیەكى باوەڕدارو هۆشیارو چاكەخواز، قورئان فێرى دایك‌و باوكان دەكات كە منداڵەكانیان بەجۆرێك پەروەردە بكەن بەرچاویان ڕوون بكەنەوەو ببنە پێشەنگ لە خواناسى‌و چاكەكارى‌و خزمەتكردن بە كۆمەڵ, هەروەك دەفەرموێت:(( ۆالَّژِینَ ێقُولُونَ رَبَّنَا هَبْ ڵنَا مِنْ أَزْۆاجِنَا ۆژُرِّیَّاتِنَا قُرَّەَ أَعْیُنٍ ۆاجْعَلْنَا لِلْمُتَّقِینَ إِمَامًا))(الفرقان 74).
واتە: ئەوانەى كە نزا دەكەن‌و دەڵێن خوایە گیان خێزان‌و منداڵێكمان پێ بدە كە ببنە ڕوناكى چاومان‌و بمانكە بە ڕابەرو پێشەواى پیاوچاكان.
    كەواتە خێزان لە ئیسلامدا پێگەیەكى پیرۆزى هەیەو لە پێناو كۆمەڵێك ئامانجى بەرزو پیرۆزدا بنیاتنراوە، هەر بۆیە داوا لە موسڵمانانیش دەكات بە گرنگییەوە سەیرى بكەن‌و لەم ڕێیەشەوە خۆیان كامەران بن‌و خزمەت بە كۆمەڵەكەشیان بكەن وە ڕێ لە لاوازى‌و هەڵوەشانەوەى خێزان بگرن‌و ڕووبەڕووى هەموو ئەو بانگەشە ناڕاستانە ببنەوە كە لە پلەو پایەى خێزان كەم دەكەنەوەو بێ ڕێزى بەرامبەر بەهاكانى دەكەن، یاخود داواى هەڵوەشاندنەوەى دەكەن، چونكە لاوازى‌و لەبەر یەك هەڵوەشانەوەی خێزانەكان جۆرەها نەخۆشى‌و گرفتی كۆمەڵایەتی بەدواى خۆیدا دەهێنێت لەوانەش:
1- پەرتەوازەبوونى منداڵ‌و  تووشبوونى بە كۆمەڵێك دیاردەى ترسناكى وەك مادە بێ هۆشكەرەكان‌و خواردنەوەو بەكارهێنانیان لەلایەن هەندێك باندى مافیاوە بۆكارى ترسناك‌و بەدڕەوشتى.
2- نەمانى خۆشەویستى راستەقینە لەنێوان ژن‌و پیاودا بەشێوەیەك كە بتوانن ژیانێكى درێژخایەن بەیەكەوە بژین.
3- زۆربوونى نەخۆشی دەرونى‌و هەستكردن بە تەنیایى‌و ترس‌و دڵە ڕاوكێ.
4- لاواز بوونى پەیوەندییە كۆمەڵایەتییەكان، ئەوەش گیانى هاوكارى كەم دەكاتەوەو وا لە تاكەكان دەكەن هەست بەتەنیایى بكەن‌و نەتوانن بەگوێرەى پێویست چێژ لە ژیان وەربگرن.
    بۆ ئەوەى ڕێ لەمە بگرین‌و خێزانەكانمان ببنە شوێنێك بۆ پەروەردەو حەسانەوەو گەشەپێدانى عەقڵ‌و فیكرو سۆزو خۆشەویستى پێویستە ڕەچاوى هەموو ئەو شتانە بكرێت كە لەمەوپێش باسكران.
    ئەركى لاوانیش لەم نێوەندەدا گرنگەو دەبێت بەو جۆرە ڕەفتاربكەن كە لەگەڵ ئامانجەكانى خێزانێكى موسڵمان‌و هاوچەرخدا گونجاو بێت. هەر كارو ڕەوشت‌و ڕەفتارێك ببێتە هۆى تێكدانى كەش‌و هەواى ئارامى خێزان، یاخود ناوو ناوبانگى بنەماڵەكەیان لەكەدار بكات، پێویستە لێی دوربكەونەو بۆ ئەوەى هاوكارى دایك‌و باوك‌و خێزانەكانیان بكەن‌و هەوڵبدەن خێزانەكانیان ببن بە خێزانى نموونەیى، خێزانى نموونەییش بەو خێزانە دەوترێت كە شەڕو ئاژاوەو كێشەى تێدا نییەو ئارامى‌و خۆشەویستى باڵى بەسەردا كێشاوەو ئەندامەكانى لەگەڵ یەكدیدا كراوەو دەم بە پێكەنین‌و بەڕێزن‌و بەزمانێكى جوان لەگەڵ یەكدیدا دەدەوێن، هەروەها ڕێز لە ڕاو بۆچوونى یەكدى دەگرن‌و یارمەتى یەكدى دەدەن.
ئەرك‌و مافەكانى ئەندامانى خێزان لە روانگەى ئیسلامەوە

     بۆ ئەوەى خێزان بەردەوام بێت‌و رۆڵى دەرونى‌و كۆمەڵایەتى‌و پەروەردەیى خۆى ببینێت، بەو جۆرەى كە لە پێشەوە باسكرا ئیسلام هەوڵى داوە ئەرك‌و مافى بۆ ئەندامەكانى دیاریبكات، خێزانیش لە روانگەى ئەوەى كە لەدایك‌و باوك‌و منداڵ پێكدێت.
     دەبێت دیاریكردنى ئەو ئەرك‌و مافانە هەموویان بگرێتەوە، ئەركى موسڵمانانەو ئەخلاقیانەى هەر تاكێكى خێزانیشە، ئەركەكانى سەرشانى بەجوانى بەرامبەر ئەندامەكانى دیكەى خێزان‌و بنەماڵەكەى ئەنجام بدات‌و رێز لە مافەكانیان بگرێت‌و مافى خۆشیەتى لە مافەكانى خۆى بەهرەمەند بێت، بۆ جوانتر رونكردنەوەى ئەم ماف‌و ئەركانە هەوڵدەدەین بە كورتى ئاماژەیان پێ بكەین‌و بیخەینە بەردەم قوتابیانى خۆشەویست.
یەكەم - مافەكانى ژن و پیاو بەرامبەر بە یەكدی:
 لە ئیسلامدا ژن‌و پیاو چەندین مافیان بەسەر یەكدییەوە هەیەو هیچ كەسێكیان نابێت ئەو مافە شەرعى‌و یاساییەى بەرامبەرەكەى پێشێل بكات، چونكە رەچاو نەكردنى مافەكان دەبێتە هۆى تێكچوونى پەیوەندییەكان‌و كەمبوونەوەى ئارامى‌و خۆشەویستى لە خێزانەكاندا، مافى هەر هاوسەرێكیش بەسەر ئەوەى دیكەوە دەبێتە ئەركى ئەو بەرامبەر بە ئەم، لە ئیسلامدا هەردوو هاوسەر دەبێت بە خۆشەویستی‌و میهرەبانی‌و رێزەوە مامەڵە لە گەڵ یەكدی بكەن‌و لە زبری‌و توند‌و تیژی‌و رەچاونەكردنی مافەكانی یەكدی بە دور بن.

 

گفتوگۆ: 
  لە روانگەى ئەو ئەركانەى خێزان كە باسكران هەندێك لە كێشەكانى ئێستاى ئێمە باس بكە؟
