
وانەى یازدەیەم:

 بۆچوونی دووەم:
 بە بۆچوونى ئەمان كە شوێنكەوتووانى ئاینە ئاسمانییەكانن مەرگ‌و مردن بەكۆتایى ژیان نازانن، بەڵكو مردن لە لاى ئەوان وەك ئاوابوونى خۆر وایە كە سبەینێ  درەوشاوەتر هەڵدێتەوە، مردن لە ڕوانگەى مرۆڤى باوەڕدارەوە سەرەتاى لە دایكبونێكى نوێیە،  لەبەرەنجامدا مرۆڤ بەهۆى مردنەوە بۆ هەتاهەتایە تیاناچێت، بەڵكو لەجیهانێكەوە دەگوازرێتەوە بۆ جیهانێكى باڵاتر. باوەڕداران مردن بە قۆناغێكى راگوزەرى دەزانن بەرەو نەمرى‌و ژیانى بێ كۆتایى ئەو دونیا. لەبەر ئەوە بەبیركردنەوە لە مردن هەراسان‌و بێ تاقەت نابن.
    كەواتە مرۆڤ بۆیە بەدیهاتووە بۆ ئەوەى بمێنێتەوە نەك بۆ تیاچوون‌و فەوتان، مردن تەنها جیهانێكەو دەمانبات بەرەو جیهانێكى دیكە.
    بیركردنەوە لە مردن لاى باوەڕدار، بۆ ترسان‌و نیگەرانى نییە، بەڵكو بۆزیاتر ئەنجامدانى كارى چاكەو بەدەستهێنانى چارەنووس‌و ئاكامێكى باشە لەدونیاى دیكەدا.
    بەم جۆرە باوەڕبەخوداو ئاینە ئاسمانیەكان‌و بەتایبەتیش ئیسلام یارمەتى ئەوەمان دەدەن لە حەقیقەتى مردن تێ بگەین‌و بیكەینە هاندەرێكى گەورە بۆ ژیانێكى باشتر لەم دونیاو لەو دنیادا.
 بەرەنجامەكانى بۆچوونى دووەم:
1- یەكەمین بەرەنجامى ئەم بۆچوونە كردنەوەى پەنجەرەى ئومێدو دورخستنەوەى ترس‌و ڕەشبینییە لە مرۆڤ.
2- مرۆڤ هاندەدات بۆ سەركارو كردەوەو چالاكى‌و باشتر كردنى ژیانى خۆى‌و كۆمەڵ، مرۆڤ لەو جۆرە ووزەو تواناو هیمەتێكى زۆرى هەیەو لە ئەنجامدانى كارەكانى هەست بە ماندوێتى ناكات‌و چێژى لێ وەردەگرێت بەهەرچى لە توانایدا بێت خزمەتى مرۆڤەكانى دیكە دەكات‌و یارمەتییان دەدات‌و هەوڵى خۆشكردنى ژیانیان دەدات، چونكە دەزانێت بەوە دواڕۆژى ئەو پڕشنگدارترو ڕازاوەتر دەبێت. هەوڵى ئەم مرۆڤە تەنها بۆ خۆى نییە بەڵكو بۆ خوشگوزەرانى هەموو كۆمەڵە.
3- شوێنەوارێكى دیكەی تێڕوانینى باوەڕدارانە بۆ مردن نەترسان لە مردن‌و ئامادەیى هەوڵدانە لە پێناو خوادا، خواپەرستانى ڕاستەقینە لە دونیادا دەژین‌و بەجوانى‌و بەخۆشیش دەژین. بەڵام دونیا پەرست نین‌و مردن بە بەڵایەكى گەورە نازانن، چونكە مردن تەنها بۆ كەسانێك بەڵایە كە بە كۆڵێك تاوانەوە دەگەڕێنەوە بۆ لاى پەروەردگار. هەڵبەتە ئەمە ئەوە ناگەیەنێت كە خودا پەرستان حەزیان لە مردن بێت، چونكە خوداى گەورە بەخۆى مرۆڤى بەوجۆرە دروست نەكردووە، خواپەرست لە ژیان راناكات ، چونكە دەزانێت خوداى گەورە مرۆڤى بەدیهێناوە بۆ ئەوەى ئەم سەرزەوییە ئاوەدان بكاتەوە، ئەو لە خودا دەپاڕێتەوە تەمەنێكى درێژو پڕ تەندروستى‌و كارى چاكەى پێ ببەخشێت . بۆ ئەوەی تا دواهەناسەى لە پێناو خێرو خۆشى خۆى‌و  كەسانى دیكەدا بژى‌و خزمەت بكات‌و بەوەش بەسەرى بەرزەوە بگەڕێتەوە بۆلاى خوداى گەورە.
    هەر بۆیە لە ئیسلامدا جگە لە ژن بۆ مردنى پیاوەكەى پرسە نابێت لە (3) ڕۆژ زیاتر بخایەنێت، دەبێت ئەو كەسانەى یەكێكیان لێ مردووە دەست بە ژیانى ئاسایى خۆیان بكەنەوە، چونكە ئیسلام ئاینى مەرگ دۆستى نییە، بەڵكو ئاینى ژیان دۆستى‌و جوانكردنى ژیانە. 
    مرۆڤى باوەڕدارە كە زۆر لە مردن نەترسا ئەو كاتە دەتوانێت لە دەرخستنى ڕاستیەكان‌و لەڕووبەڕووبوونەوەى ستەمكاران‌و زۆرداران ئازاتر بێت. بە تێكۆشان بۆ چەسپاندنى دادپەروەرى‌و ئازادى لەنێوان مرۆڤەكاندا لە پێناو خوداى گەورەدا تێبكۆشێت.

