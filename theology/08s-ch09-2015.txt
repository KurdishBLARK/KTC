
وانەی نۆیەم
پەندو ئامۆژگارى لەچیڕۆكى پێغەمبـەراندا
ئارامگرتن‌و خۆگرى ئەییوب پێغەمبەر (دخ)

     خوداى میهرەبان دەفەرموێت:((ۆأَیُّوبَ إِژْ نَادَى رَبَّهُ أَنِّی مَسَّنِێ الچُّرُّ ۆأَنْتَ أَرْحَمُ الرَّاحِمِینَ (83) فَاسْتَجَبْنَا ڵهُ فَكَشَفْنَا مَا بِهِ مِنْ چُرٍّ ۆێتَیْنَاهُ أَهْڵهُ ۆمِپْڵهُمْ مَعَهُمْ رَحْمَەً مِنْ عِنْدِنَا ۆژِكْرَى لِلْعَابِدِینَ (84))) .(83-84 الانبیا‌و). ئەییوب (د.خ) یەكێكە لەپێغەمبەرە بەڕیزەكانى خودا كەناویان لەقورئاندا هاتووەو بۆتە نمونەى باڵا لەئارامگرتن لەبەردەم تاقیكردنەوەى قورسى خوداییدا، ئەییوب لەنەوەى یوسفە(سڵاوى خوداى لێبێت) هاوسەرێكى دڵسۆزو بەڕێزى هەبوو لەناوچەى (حەوران) دەژیان. خودا بەخششى زۆرى پێیان دابوو لە كوران و كچان، زەوى بەپیت‌و سامان‌و بەروبوم. جگە لە ئاژەڵى زۆرى هەمەچەشن. سەربارى ئەوەى پلەوپایەى بەرز كردەوە تا كردیە پێغەمبەر. بەخششەكانى خوداى لەخزمەتى میوان وهەژاراندا خەرج دەكردەوە، بەشێوەیەك دەگێڕنەوە، جەمێكی نەدەخوارد مەگەر هەژارێك، میوانێك لەگەڵى بخواردایە. هەردەم بانگەوازى چاكەى بەگوێى خەڵكدەداو رێگرى خراپەى لێدەكردن.
     خۆشەویستى ئەییوب وخێزانى چوە دڵى خەلكیەوەو خۆ بەزل نەزانین‌و كاركردن ببوە سیماى دیاریان هەرچەندە تواناو دەسەڵاتیان هەبوو. لەم كاتە زێڕینەدابوو خوداى گەورە بەڵاو تاقیكردنەوەى گەورەو گرانى بەدواى یەكدا بۆنارد. ئەوەبوو كارگەرێك بەهەڵەداوان‌و هاواركردنەوە لەسەر كارەوە گەڕایەوە! گەورەم، ئەى پێغەمبەرى خودا!
ــ ئەییوب(دخ): چى رویداوە، مەوەستە، بڵێ!
ــ گەورەم: هاورێكانم، جوتیاران و شوانەكان هەموو كوژران، خوێنیان وەك رووبار جۆگەى بەستوە!.
ــ چۆن روویدا؟
ــ رێگرو پیاوكوژان، هەركەسیان بەردەستكەوت كوشتیان و هەرچیان بۆبرا لەئاژەڵ بەتاڵان بردیان.
- ئەییوب(دخ): إِنّا للّه وانّا الیه راجعون. (هەموومان موڵكى خوداین و بۆلاى ئەو دەگەرێینەوە)(ئەمە زیكرى تایبەت بەبەڵاو توشهاتە). هەروەها فەرموى: خوداى گەورە ویستى وایە تاقیم بكاتەوە.
     رۆژێك دواى ئەو كوشتارە بەهۆى هەورە بروسكەوە كێلگەیەكى دانەوێلەو كشتوكاڵیان گڕى گرت و یەكێك لەجوتیاران ئەم هەواڵە كتوپرەى گەیاندە ئەییوب(د.خ).
ئەییوب: بۆ جل و بەرگت واشڕو سوتاوە، بلێ چى روویداوە؟
جوتیار: ئەى پێغەمبەرى خودا، ئاگر كەوتەوە، ئاگر!!
ــ چى روویدا؟
ــ هەموو شتێك سووتا، ئاگر دابارى، كێلگەو رەزەكان سوتان...هتد.
لێرەدا هاوسەرەكەى ئەییوب(دخ) گوتى:
خودایە، ئەم هەموو بەسەرهاتە چى بوو؟
ئەییوب(دخ): ئارام بگرە، ئافرەت. بزانە ئەمە ویستى خودایە، تاقیكردنەوەیە، سەرجەم پێغەمبەران تاقیكراونەتەوە، دەستەكانى بەرزكردەوە بۆئاسمان و فەرموى: خودایە: ئارامیم پێ ببەخشە، لێرەدا بەكارگەرو خزمەت چیانى راسپارد جێى بهێلن بگەرێنەوە ماڵەكانى خۆیان و بەدواى كاردا بگەرێن.
     هێندەى نەبرد، هێشتا شوێنەوارى گڕو سوتان بە بەرچاوەوە بوو، كارەساتێكى دڵتەزێن سەرى هەڵدا، ئەویش مردنى بەكۆمەلى منداڵەكانى بوو كاتێك خانوویان بەسەردا روخا، ئەمەیان سەخت و دژواربوو بۆ ژیانى ئەییوب، بەڵام تاقیكردنەوەى دیكە لەجەستەى خودى ئەییوبدا بەرێوەیە، پێستى جەستەى دەبوە لیرو بەڵەك بەجۆرێك لەسەر روومەتى دەردەكەوت خەڵكى دوریان لێدەگرت. تا واى لێهات، تەنها هاوسەرى بە ئەمەكى لەلا مایەوە. بەم شێوەیە تەنها مایەوە دواى لەدەستدانى ماڵ و رەزو باخ، تەندروستى خۆیى و كۆچى كتوپڕى منداڵانى.
     سەرجەم تاقیكردنەوەكان باوەڕو ورەى ئەییوبیان پتەوتر دەكرد تەنانەت دڵخۆشى هاوسەرەكەى دەكرد كەخۆراگربێت لەئاست رووداوەكاندا، لەولایەشەوە شەیتان لەرێى گومان بۆ دروستكردنەوە دەیویست فریوى بدات، دایبڕێت لەمتمانەو پشت بەخودابەستن. دوو دڵى بكات لەخۆشەویستى خوداى میهرەبان بۆى، بەڵام ئەییوب تا دەهات باوەڕى بەهێزترو ئارامگرى پتر دەبوو، كار گەیشتە ئەوەى تواناى جەستەیى بۆ پەیداكردنى بژێوى رۆژانەى نەما، بۆیە هاوسەرەكەى ناچار بەكاركردن لەماڵاندابوو، وزەو ورەى بەرزى لەئەییوبەوە وەردەگرت. ژیانیان رۆژ بە رۆژ دژوارو سەختتر دەبوو، تەنانەت هاوسەرەكەى ناچارى فرۆشتنى پرچى بوو، تانانى پێ بكڕێت بۆ ژەمى خواردن. ئەم كارە ئەییوبى نیگەران كردو پێى دڵگران بوو بەشێوەیەك لەهاوسەرەكەى زویر بوو.
     هاوسەرەكەى ئەییوب(دخ) داواى لێدەكرد لەخودا بپارێتەوە، تا ئەو دەردو ئازارەى لەكۆل بكاتەوە، بەڵام ئەو هەرگیز سكاڵاى لەبارى تێكچوى تەندروستى نەدەكردو دەیگوت: خودا ئەوەى بەباش زانیوە بۆمن، ئارام دەگرم تا پاداشتم نەفەوتێت. بەڵام ئەو بەفرۆشتنى خێزانى بۆ پرچى خۆى زۆر دڵگران بوو، بۆیە رووى لەئاسمان كردو گوتى: خودایە، ئەى بەئاگا لەحالى بەندەكانت، من توشى زیان بووم و تۆش میهرەبانترى، هەموو روداوێك لەژێر چاودێرى و زانیارى خۆتدایە، ئێمە لاوازین و تۆش بەسۆزو تواناى، خۆت دەزانى چى باشەو لەبەرژەوەندى ئێمەدایە. قورئان لەم رووە دەفەرموێ: ((ۆاژْكُرْ عَبْدَنَا أَیُّوبَ إِژْ نَادَى رَبَّهُ أَنِّی مَسَّنِێ الشَّیْگَانُ بِنُصْبٍ ۆعَژَابٍ)) (41-ص).
     ئا لێرەدا خودا فریشتەى بۆناردو سڵاوى خوداى پێگەیاندو پێى گوت: داواكەت لاى خودا وەرگیراو پاداشتى خۆراگرتنت بۆ نوسراوە، هەروەها پێى راگەیاند: پێ بەزەویدا بدەو، لەم ئاوە سازگارە جەستەت بشۆو لێى بخۆرەوە، پێستت لەبەڵەكى رزگارى دەبێت‌و چاكدەبێتەوە بەفەرمانى خودا. قورئان دەفەرموێ: ((ارْكُچْ بِڕجْلِكَ هَژَا مُغْتَسَلٌ بَاڕدٌ ۆشَرَابٌ (42) ۆۆهَبْنَا ڵهُ أَهْڵهُ ۆمِپْڵهُمْ مَعَهُمْ رَحْمَەً مِنَّا ۆژِكْرَى لِأُولِی الْأَلْبَابِ (43))) (42-43ص). 

ئەییوبى پێشەنگى ئارامگران ئەمەى ئەنجامداو خودا كردیە شیفاى، لێرە بەدواوە رەوشەكە گۆڕا، تەندروستى ئەییوب(دخ) بەرەو باشى دەرۆیشت سەرزەویەكان بوژانەوە، بەروبوم جارێكى دیكە دەركەوت، سامان‌و دارایى گەشەى كردەوە. هاوسەرەكەى كە بەهۆى نیگەرانى ئەییوبەوە لێى دووركەوتبۆوە گەڕایەوە بەشێوەیەك كە ئەییوبى بینى نەیناسیەوە، تەندروستیەكى باش! پێستێكى خاوێن، روخسارێكى نوێ و گەش، بۆیە هەواڵى ئەییوبى لێ پرسى، ئەویش لەوەلامدا گوتى: من ئەییوبم.


ـــ بەسەرسوڕمانەوە:تۆ ئەویت؟ چونكە كاتێك لێى دووركەوتبۆوە، كەسێكى لاوازو نەخۆش و روخسار گۆڕاو بوو. بۆیە ئەییوب (د.خ) داواى لەویش كرد لەهەمان سەرچاوەى ئاو بخواتەوەو ئەندامەكانى لەشى بشوات، بەم شێوەیە هەردووكیان گەڕانەوە تافى لاوێتى و خوداى میهرەبان سەر لەنوێ منداڵى پێ بەخشینەوە. ئەمە بوو ئەنجامى ئارامگرى و سوپاسگوزارى خودا، پاداشتى پشوو درێژى و خۆراگرى لەبەردەم تاقیكردنەوەو بەڵادا.

پەند لەم چیڕۆك و بەسەرهاتە

     لەوردبوونەوەو رامان لەم چیڕۆكە قورئانیە ئەوەمان بۆ روون دەبێتەوە كە ئارامگرى لەسەر بەڵاو ئاستەنگ، هۆكارو رێرەوە بۆدەستخستنى رەزامەندى و لێخۆشبونى خودا. كەواتە پێویستە مرۆڤـى باوەڕدار خۆڕاگرو پشوو درێژ بێت لەبەردەم تاقیكردنەوەى خوداییدا.

گفتوگۆ

1-	ژیانى ئەییوب(د.خ) پێش لەتوشبون بەنەخۆشى و تەنگژە چۆن بوو؟
2-	ئەو بەسەرهات و گرفتانە چى بوون هاتنە رێى پێغەمبەرى خودا ئەییوب(د.خ) ؟
3-	شەیتان لە چ رێگایەكەوە هەوڵى سەرپێچیكردنى بە ئەییوب دا؟ ئەى كاردانەوەى ئەییوب چى بوو؟
4-	دواى ئەوەى ئەییوب(د.خ) ئەنجامى ئارامگرتنى بینى. ژیانى چۆن گۆڕدرا؟

چالاكى

ئەم دوو ئایەتە لەسورەتى(انبیا‌و) لەبەربكە:((ۆأَیُّوبَ إِژْ نَادَى رَبَّهُ أَنِّی مَسَّنِێ الچُّرُّ ۆأَنْتَ أَرْحَمُ الرَّاحِمِینَ (83) فَاسْتَجَبْنَا ڵهُ فَكَشَفْنَا مَا بِهِ مِنْ چُرٍّ ۆێتَیْنَاهُ أَهْڵهُ ۆمِپْڵهُمْ مَعَهُمْ رَحْمَەً مِنْ عِنْدِنَا ۆژِكْرَى لِلْعَابِدِینَ (84))) (83-84 الانبیا‌و).

