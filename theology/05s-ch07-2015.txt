


وانەی حەوتەم

ئاین واتە ئامۆژگارى و بەدەنگەوەچوون


     موسوڵمانان لە نێو خۆیانا چەندین ئەرك و مافیان لەسەر یەكدیە، پێویستە پابەندیان بن بە پێى توانا,  موسوڵمان بە باوەڕدارى تەواو ناژمێردرێت تا ئەوەى بۆ خۆى پێى خۆشە , بۆ برا موسڵمانەكەشى پێى خۆش نەبێت لەو مافانەى نێوانیان (ئامۆژگارى) یە:
ئەنەس (رەزاى خوداى لێ بێ) لە پێغەمبەرەوە (د.خ) دەگێرێتەوە , كە فەرموویەتى: ((لایۆمن احدكم حتى یحب لاخیه مایحب لنفسه)) (متفق علیە) . 
مەرجى باوەڕداریى تەواو بۆ تاكى موسڵمان ئەوەیە بۆ خۆى چى لا خۆش و بە كەڵكە  لە كارى چاك و پەرستش و هەر پێداویستیەك , بە هەمان ئەندازە شاد ببێت كاتێك برایەكى موسڵمانى بەهەر كام لەو ئاواتانە دەگات . كۆلیش نەدات لە ئامۆژگاریكردن و بە تەنگەوە هاتنیان.
قوتابییانى خۆشەویست  , ئامۆژگارى , رێبازى پێغەمبەران (د.خ) بوە بۆ گەیاندنى پەیامەكانیان, ئەوە بوو موسا , نوح , هەروەها عیساش (درودى خوایان لەسەر بێت) بە ئامۆژگارى و دڵسۆزى بۆ كۆمەڵگەكانیان هەڵدەستان و بەو شێوەیەش ئاینى خوایان دەگەیاند.
پێغەمبەریشمان (موحەممەد) (د.خ) بۆ گەیاندنى پەیامى ئیسلام رێبازى ئامۆژگارى  و رێنمایى پەیرەو دەكرد و بەڵێنى لە هاوەڵانى وەردەگرت كە بۆ یەكتر دڵسۆزبن و بە تەنگ موسڵمانانەوە بن و هەردەم بە دەنگ یەكەوە بچن كۆڵنەدەن. جەریرى كورى عەبدوڵڵا (خ.ر) گوتى : بەڵێنم بە پێغەمبەر (د.خ) دابوو لەسەر ئەوەى نوێژ بكەم و زەكات بدەم  , هەروەها دڵسۆزبم بۆ گشت موسڵمانان و لە ئامۆژگاریكردن دەست هەڵنەگرم .(كۆڕاى لەسەرە) . هەر لەبەر گرنگى بە تەنگەوە: هاتنى یەكتر بوو كە فەرمان درا موسڵمانان  لە یەكتر بە ئاگابن , ئامۆژگاریش بەرهەمى دڵسۆزیە و نیشانەى ئەوەیە تۆ خێر و خۆشیت دەوێت بۆ براو خوشكە موسڵمانەكان.
- دڵشاد بە باوكى گوت:بەڵام هەندێك كەس لەم فەرمانە دوا دەكەون  , تاوان دەبینن خۆ بێدەنگ دەكەن , بەو بیانوەى ئەمە ئەركى ئەوان نییە لە بیرى دەكەن كە ئامۆژگاریكردن بە دڵسۆزیەوە ئەركى موسڵمانانە  لە نێو خۆیانداو هەموان دەگرێتەوە.
باوكى گوتى: پێغەمبەر (د.خ) فەرمویەتى ((الدین النصیحە.قلنا لمن؟قال:لله ولرسوله ولأَئمە المسلمین وعامتهم)) موسلیم گێڕاویەتەوە.
ئەم فەرمودەیە رێنمایە بۆمان كە دڵسۆزى و بە دەنگەوە چون پێویستە لەسەر موسڵمانان , ئەوەشە پایە و راگرى ئاین . بەرانبەر خواى گەورە بریتیە لە لێبڕاوى بۆ پەرستش و باوەڕ پتەوى, بۆ پیًغەمبەر و پێشەوایانى ئاین گوێرایەلیەوە بۆ موسڵمانان بە گشتى دڵسۆزى و , ئامۆژگارى یەكترە.
بەڵام كەى و بۆچى و چۆن و بۆ كێ ئامۆژگارى (دڵسۆزى) بەكاردێنن؟ چونكە نابێت كەسى ئامۆژگار بە شێوازى رەخنەو توندگیرى مەبەست بگەیەنێ یان بۆ بەرامبەر مل بەراستى نەدات و نكوڵى بكات , یاخود كەسانێك هەبن پێویستیان بە هاوكارى و ئامۆژگارى ببێ , بەڵام كەس نەبێ لێیان بپرسێتەوە. ئەمانە هەموو پێویستیان بە چارەسەرە.


گفتوگۆ:
- راشكاوانە بڵێ , ئەگەر چویتە شوێنى گشتى بۆ نموونە بازاڕ , كارى هەڵەو نارەوات                ( ناشەرعی) دیت چى دەكەى؟
- ئەگەر بۆ كۆڕێك بانگهێشت كراى , باسى ئەم وئەوى تیا دەكرا , هەڵوێستت چى دەبێ؟


چالاكى:
هیچ روداوێكت بەسەر هاتووە برادەرێكت یان خزمێكت ئامۆژگارى كردبێت؟ باسى بكە بۆ مامۆستاكەت.

