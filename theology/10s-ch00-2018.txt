حكومەتی هەرێمی كوردستان – عیراق
وەزارەتی پەروەردە
بەڕێوەبەرایەتی گشتیى پڕۆگرام  و چاپەمەنییەكان

پـــەروەردەى ئیســـــــلامى 
پۆلی دەیەمی ئامادەیی
و قۆناغی یەكەمی خوێندنی پیشەیی و پەیمانگەكان


ئامادەكردن و پێداچوونەوەی زانستى
لیژنەیەك لە وەزارەتى پەروەردە 

پێداچونەوەى زمانەوانى
 لیژنەیەكى پسپۆڕ لە ئەكادیمیاى كوردى 


   چاپی چوارەم                                       1439 كۆچی         2718 كوردی       2018 زایینى                        



[ ۆقُل رَّبِّ زِدْنِی عِلْمًا ]
                                                                             (گه 114)


 ســــەرپەرشـــتى زانســــتى: عبدالله عبدالرحمن عبدالله
 سەرپەرشـــتى هونەری چاپ: عوسمان پیرداود كواز 
                                               ئـــــــارى محســـــن احمد 
بــەرگ: عادل زرار ئەمین
تایپكـردن : ئارى محسن احمد
دیزاییــن: سابات صدقى اسماعیل           
جێبەجێكردنى بژارى هونەرى : ئارى محسن احمد

پێشەكى
     مامۆستایان‌و قوتابیانى خۆشەویست، ئەمەى لەبەر دەستاندایە پڕۆگرامى بڕیار لەسەر دراوى بابەتى (پەروەدەى ئیسلامى) یە بۆ پۆلى دەیەمی ئامادەیی‌و قۆناغی یەكەمی خوێندنی پیشەیی‌و پەیمانگەكان، لە لایەن وەزارەتى پەروەردەى حكومەتی هەرێمی كوردستانەوە، ئەم بەرنامەیە بە هەنگاوێكی گەورە لە بواری وتنەوەی ئەم بابەتە دەژمێردرێت، چونكە چەندەها ساڵە ئەم بابەتە لە ژێر باری پڕۆگرامێكی كلاسیكی كۆنەوە دەناڵێنێت، كە نەیتوانی ئامانجی وتنەوەی ئەم بابەتە بپێكێت، بۆیە لە پاش ئەنجامدانی چەندەها لێكۆڵینەوەی مەیدانی لە لایەن پسپۆڕانی ئەم بوارەوە،  وەزارەتی پەروەردەی حكومەتی هەرێمی كوردستان بە پێویستی زانی بەرنامەیەكى نوێ بۆ ئەم بابەتە دابڕێژرێت، كە بگونجێت لەگەڵ پێشكەوتنە كۆمەڵایەتییەكان،‌و ڕێنیشاندەربێت بۆ قوتابییە خۆشەویستەكانمان لە ناسینەوەی ڕاستی ئاینە پیرۆزەكەیان،‌و هەروەها زانیارییان لە سەر ئاینەكانی دیكەش هەبێت، بۆ دەوڵەمەند كردنی باری مەعریفیان، چونكە زۆربەی ئەم ئاینانە لە كوردستان‌و عیراق شوێنكەوتویان هەیە.
    بە خوێندن‌و خوێندنەوەى بابەتەكان ئەوەتان بۆ  ڕووندەبێتەوە كە بابەتەكان بەشێوازێكى هاوچەرخانە ئامادەكراون‌و دەخوازن دیدێكى كراوەو ڕۆشن‌و بێ گرێ‌و گۆڵ بۆ قوتابیان دروست بكات‌و بیانپارێزێت لە تێگەیشتنى ناڕاست‌و كەم‌وكورت دەربارەى ئیسلام وەك ئاینى زۆرینەى هەرە زۆرى كۆمەڵەكەمان.
    هەروەها تازەگەرى لە چۆنیەتى خستنەڕووى بابەتەكانیش كراوە، لە كۆتایى بابەتەكاندا كۆمەڵێك پێشنیارو گفتوگۆو پرس وروژێنراوە بۆ ئەوەى قوتابیانیش بەشدارى لە دەوڵەمەند كردنى وانەكەدا بكەن‌و تەنها وەك ئەركێكى قوتابخانەى خۆیان نەچنە پۆلەكانەوە بەڵكو مەبەستیان سود وەرگرتن‌و پەروەردەبوون‌و بەرزكردنەوەى ئاستى هۆشیارى خۆیان بێت، ئێمە دڵنیاین ئەم بەرنامەیە دەبێت بە یەكێك لە پڕۆگرامە پێشكەوتووەكانى، نەك تەنها لە عیراق بەڵكو لە خۆر هەڵاتى ناوەڕاستیش‌و ڕۆڵى زۆر دەبێت لە بەرزكردنەوەى ناو و ناوبانگى هەرێم‌و بەرەو پێشبردنى ڕەوتى بیرى چاكسازیى لە بوارى فیكرى ئیسلامى‌و بەرنامەى ئاین لە ناوەندەكانى خوێندندا، هیوادارین مامۆستایانیش وا سەیرى ئەم بابەتە بكەن كە ڕۆڵێكى گەورە دەگێڕێت لە پەروەردەكردن‌و پاراستنى شوناسى نەوەى نوێ‌و كردنەوەى ئاسۆى نوێ بەڕوویدا هەر لەو سۆنگەشەوە بە بایەخەوە بابەتەكانى بە قوتابیان بڵێنەوەو ئەركى سەرشانیان لەم ڕووەوە جێبەجێ بكەن. وئەم چەند خاڵەش وەك رێنوێنی‌و ئاسانكاری دەخەینە بەر دیدی مامۆستایانی بەڕێز:
1 –  دابەشكردنی بابەتەكان بۆ چەند وانەیەك، تەنها بۆ كار ئاسانی مامۆستایانە، ئەگەر وتنەوە‌و تەواكردنی بابەتكە بخوازێت ئەم دابەشكردنە تێپەڕێنێت ئاساییە.
2 –  مامۆستایان بۆ هەر وانەیەكی نوێ پێشتر داوا لە قوتابیان بكەن وەك ئەرك خۆیانی بۆ ئامادە بكەن‌و سەرەتا لە پۆلدا لە ڕێی هەندێك پرسەوە بەشداری وتنەوەی وانەكە بكەن‌و دواتر مامۆستا وانەكە شی بكاتەوە.
3 – مەبەست لە نەهێشتنی لەبەركردن دورخستنەوەی قوتابییە لە (تەلقین)‌و بێزاری، بۆیە نابێت لە تاقیكردنەوەكانیش پرسی قورس بهێنرێتەوە قوتابی پێ بترسێنرێت، چونكە مەبەست لەم وانەیە پەروەردەكردنی قوتابییە نەك ترساندنی.
 4 – سروشتی بابەتەكان وا دەخوازن مامۆستایانی بابەت بە باشی خۆیان ئامادە بكەن، كە گومانمان لە وەدا نییە كە ئەوانیش دەرك بەم مەسەلەیە دەكەن.
5 – داواكارین لە بەڕێوەبەرانی قوتابخانەكان بایەخ بەم بابەتە بدەن بە دەستنیشان كردنی مامۆستای پسپۆڕ‌و لێهاتوو بۆ وتنەوەی بابەتەكە، چونكە سیاسەتی نوێی پەروەردەیی حكومەتی هەرێم بایەخدانە بە پەروەردە كردنی نەوەكانی ئەم هەرێمە.
6 – پێویستە مامۆستایان بایەخ بدەن بەو پرس‌و گفتوگۆیانەی لە كۆتایی هەر وانەیەك دانراون لە كتێبەكە، بە مەبەستی جوڵاندنەوەی مێشكی قوتابییان‌و ڕاهێنانیان لە سەر بیركردنەوە‌و گفتو‌وگۆ‌و شیكردنەوە، كە بێگومان لەم كارە لە بابەتەكانی دیكەی خوێندنیش سوود مەند دەبن. 
 

خودای گەورە پشت‌و پەنای هەمووان بێت.



                    لێژنەى ئامادەكار 

