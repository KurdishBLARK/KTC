

وانەى دووەم: 

محمد  (د.خ) كۆتا پێغەمبەرە

 ئەگەر لە  بنج‌و بنەوانى پێغەمبەرایەتى تێبگەیت، ئینجا بۆت دەر دەكەوێت كە هەموو ڕۆژێك پێغەمبەران لەدایك نابن، و پێویست ناكات بۆ هەموو نەتەوەیەك لەهەموو چەرخێكدا پێغەمبەرێكى تایبەتى ڕەوانە بكرێت، چونكە ژیانى هەموو پێغەمبەرێك بریتیە لەژیانى پەیام‌و بەرنامەكەى، واتە: هەر پێغەمبەرێك پەیام‌و بەرنامەكەى زیندوبێت خۆیشى زیندووە، پێغەمبەرە زۆر پێشووەكان بۆیە بە نەماو دادەنرێن چونكە خەڵكەكە ئاینیان گۆڕیوە‌و زۆر شتى بێ بنەما‌و بە هەوەسیان تێكەڵ كردووە.
بەڵام پێغەمبەرمان محمد (د.خ) هێشتا زیندووەو نەمردووە چونكە بەرنامەو پەیامەكەى لەبەردەستماندایە‌و بەتەواوى ڕوون‌و ئاشكرایە، ئەوەتا قورئانى پیرۆز وەكو یەكەم جارى خۆى ماوەتەوەو بە هیچ شێوەیەك گۆڕان ڕووى تێ نەكردووە، نەك ڕستەیەكى بەڵكو پیتێك لەپیتەكانى وە یا خاڵێك لەخاڵەكانى یان سەرو ژێرێكى بە هیچ شێوەیەك نەگۆڕاوە‌و وەكو خۆى ماوەتەوە، هەروەها ژیانى پێغەمبەر(د.خ) خۆیشى لەهەموو كتێبەكان‌و لاپەڕەكانى مێژوودا نوسراوەتەوە‌و پارێزگارى كراوە بە شێوەیەك دەڵێیت ئەمڕۆ چاومان لەخۆیەتى‌و لەناوماندا دەژى‌و بەگوێى خۆمان فەرمودەكانى ئەبیستین، كەس نیە لەجیهاندا وەكو پێغەمبەر (د.خ)  ڕووداوەكانى ژیانى هەڵگیرابێت و پارێزگارى كرابێت، لەبەر ئەوە زۆر باش دەزانین شوێنى بكەوین‌و پەیڕەوى لەفەرمان‌و فەرمودەكانى بكەین، وە تەنها ئەمە بەڵگەیەكى بەهێزو تەواوە لەسەر ئەوەى كە مەردوم ئەمڕۆ پێویستیان بە ناردنى پێغەمبەرێكى دیكە نییە، و ئەگەر پێغەمبەرێكى دیكە ڕەوانە بكرێت دەبێت لەبەر یەكێك لەم سێ هۆیانەى خوارەوە بێت:
هۆى یەكەم- ئەوەیە كە پەیام‌و بەرنامەى پێغەمبەرى پێشوو نەمابێت وە پێویست بێت جارێكى دیكە نیشانى مەردوم بدرێتەوە.
هۆى دووەم- ئەوەیە كە پەیام‌و بەرنامەى پێغەمبەرى پێشوو ناتەواو بێت پێویست بێت تەواو بكرێت.
هۆى سێیەم- ئەوەیە كە پەیام‌و بەرنامەى پێغەمبەرى پێشوو تایبەت بێت بە گەلێكى تایبەتى و گەلەكان‌و نەتەوەكانى دیكە پێویستیان بە ناردنى پێغەمبەرێكى دیكە بێت.


و ئەمڕۆ ئەم سێ هۆیە هیچ كامیان بوونى نییە و دەست ناكەوێت.
پەیام‌و بەرنامەى پێغەمبەر (د.خ) زیندووە‌و هێشتا لەبەردەستماندایەو لەبەرچاومانە، وە ئەو هۆیانەى كە ئەم پەیام‌و بەرنامەیەى پێ بناسین ئاشكران‌و ئامادەن وە زۆر باش دەزانین كامەیە، ئەو شارەزایى‌و ڕوناكیەى كە لەلایەن خوداوە هێناویەتى، وە دەزانین كام ڕێگەی بڕیار داوە كە لەژیاندا لەسەرى بڕۆین‌و كامەیە ئەو ڕێگەیانەى كە خەڵكى لێ قەدەغە كردوە، جا لەبەر ئەوەى پەیام‌و بەرنامەكەى ئا بەم شێوەیە زیندووە هێشتا لەبەرستماندایە، كەواتە پێویست بەناردنى پێغەمبەرێكى دیكە ناكات، بۆ ئەوەى بۆ جارى دووەم نیشانى خەڵكى بداتەوەو بیخاتەوە بیریان. 
خۆ ئەم پەیام‌و ئاینەى پێغەمبەر(د.خ) هیچ كەم‌و كوڕیەكى تێدا نیە هەموو ڕوویەكى ژیانى گرتوەتەوە، لەبەر ئەوە پێویست بەوە ناكات شتێكى لێ كەم بكرێتەوە یان بخرێتە سەرى، وە هەروەها ناتەواویەكى تێدا نییە كە پێغەمبەرێكى دیكە بێت بۆ تەواو كردنى، بەم شێوەیە هۆى دووەمیش نەما.
بێگومان پێغەمبەرێتى محمد (د.خ) بۆ هەموو جیهانە، و تایبەت نییە تەنیا بە گەلێك یا تەنیابە كۆمەڵێك، وە یان بۆ چەرخێك نەك چەرخێكى دیكە، بۆیە هیچ نەتەوەیەك لەنەتەوەكانى جیهان‌و هیچ گەلێك لەگەلەكانى ئەم جیهانە پێویستیان بە ناردنى پێغەمبەرێكى دیكە نییە، بەم شێوەیە هۆى سێیەمیش نەما.
هەر لەبەر ئەمەیە كە پێغەمبەرمان (د.خ) ناوبراوە بە (خاتم النبیین) واتە پێغەمبەرێكە كۆتای هەموو پێغەمبەرەكانى دیكەیە.
كەواتە ئەمڕۆ پێویست نیە بە هاتنى پێغەمبەرێكى دیكە بە ئاینێكى نوێی دیكەوە، تەنها پێویستى هەیە بە هەندێك مرۆڤى باش‌و خواناس كە خۆیان بە جوانى شوێنى ئەم پێغەمبەرە بكەون‌و خەڵكیش بانگ بكەن بۆ ئەوەى لەم ئاینە شارەزا ببن‌و ڕەفتارى پێ بكەن، و سەر لەنوێ بە ئەقڵێكى نوێوە ئیسلام جێبەجێ بكەن‌و بەگەلانى جیهانی بناسێنن.






 پرس:
گرنگى باوەڕبوون بەوەى محەمەد (د.خ) كۆتا پێغەمبەرە لەچیدا دەبینیت ؟
1- 
2- 
3- 


