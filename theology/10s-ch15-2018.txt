
 وانەى پازدەیەم:
كارنامەى مــرۆڤ لە بەرزەخدا

     مرۆڤ لە دونیادا كۆچى دوایى دەكات‌و دەڕوات، بەڵام ئاسەوارى كارو كردەوەكانى ئەو هەردەمێنێت‌و نافەوتێت‌و كاردەكاتە سەر ژیانى مرۆڤەكانى دواى خۆى.
    پێغەمبەر (د.خ) لە فەرموودەیەكدا لەم ڕووەوە ئاماژە بەوە دەكات:((من سنّ فی الاسلامِ سُنّە حسنە فلهُ اجرها واجرُ من عمڵ بها الى یومِ القیامەِ ومن سنَّ سُنّە سئیەً فعلیهِ وزرها ووزر من عمل بها الى یومِ القیامەِ)).
 واتە: هەر كەس ڕێبازو نەریتێكى چاك نیشانى خەڵكى بدات‌و لەناو كۆمەڵدا بڵاوى بكاتەوە، تا ئەو رۆژەى كار بەو رێبازە چاكە بكەن ئەویش لەو چاكەكردنەدا بەشدارە، بە پێچەوانەشەوە ئەگەر مرۆڤ ڕێ‌و ڕەسمێكى خراپ دابهێنێت‌و خەڵكى چاوى لێبكەن‌و بەهۆى ئەوەوە دوچارى تاوان‌و خراپە بێن، تا ئەو ڕۆژەى لەناو خەڵكیدا كاریگەرى بمێنێت لەو تاوانانەدا بەشدارە. 
     ئەمەش وا لە باوەڕدار دەكات لە بیركردنەوەو قسەو ڕەفتاریدا هۆشیار بێت‌و لە خەمى ئەوەدا بێت هەمیشە پێشەنگ‌و سەرمەشق‌و ڕەمزى چاكە خوازى‌و مرۆڤ دۆستى بێت‌و خۆى ڕەفتار بەرز بێت‌و هەوڵبدات خەڵكیش بەهەمان شێوە بن.
     قورئانى پیرۆز لە چەندین ئایەتدا مرۆڤ هۆشیار دەكاتەوە كە تەنها بەرامبەر ئەوكردەوانە لێپرسراو نییە كە خۆى ڕاستەوخۆ ئەنجامیان دەدات بەڵكو بەرامبەر هەموو ئەو ئاسەوارانەش بەرپرسە لە دواى خۆى بەجێیان دەهێڵێت، ئەمەش ئەوە دەگەیەنێت مرۆڤى باوەڕدار دەبێت لەبیرى ئەوەدابێت كە دواى مردنیشى هەر پڕشنگى جوانى‌و پاكى‌و چاكەكارى بداتەوە‌و خەڵكان بەخێر یادى بكەن‌و ئەو شوێن پەنجەو مۆركەى بە ژیانەوە بەجێی هێشتووە مایەى سەربەرزیى هەردوو دونیا بێت.
     خوداى گەورە لەم بارەیەوە دەفەرموێت:(( إِنَّا نَحْنُ نُحْیِی الْمَوْتَى ۆنَكْتُبُ مَا قَدَّمُوا ۆێپَارَهُمْ ۆكُلَّ شَیْ‌وٍ أحْصَیْنَاهُ فِی إِمَامٍ مُبِینٍ)) (یس 12).
واتە: ئێمە مردووەكان زیندوو دەكەینەوە، و ئەو كارو كردەوانەى پێش خۆیان خستووەو ئەو شوێنەوارەش لە دواى خۆیان  بەجێی دەهێڵن دەینوسین‌و تۆماری دەكەین‌و هەمووشتێكمان لە تۆمارێكى ڕوون‌و ئاشكرادا تۆمارو هەژماركردووە.

هەورەها دەفەرموێت: :(( یُنَبَّأُ الْإِنسَانُ ێوْمَئِژٍ بِمَا قَدَّمَ ۆأَخَّرَ))(القیامە 13).
واتە: لەو ڕۆژەدا (واتە ڕۆژى دوایى) مرۆڤ هەواڵى پێ دەدرێت دەرباەى ئەوەى پێشى خستووەو ئەوەى دواى خۆى بەجێی هێشتووە.


  گفتوگۆ: 
   كام دەستە لەكاروكردەوە بەو كارو كردەوە دادەنرێت كە مرۆڤ پێش خۆى دەینێرێت‌و كامەشیان بە ئاسەوارو شوێنەوارى ئەو دادەنرێت ؟


 پێشنیاز: 
    باسى هەندێك لەو چاكەكارانەى شارەكەت یاخود گوندەكەت بكە كە شوێنەوارى خێرو چاكەیان لەدواى خۆیان بەجێ هێشتووەو خەڵكى هەمیشە بەچاكە ناویان دەبەن؟

